[
  {
    "id": 1,
    "title": "Թափանցիկ Շշեր",
    "author": "Արամ Պաչյան",
    "image": "/covers/aram_patchyan.png",
    "story": [
      "Ինչու՞ են, մարդիկ օղի խմում:",
      "Խմում են, որ աշխարհի բոլոր երեխաները լաց լինեն:",
      "խմում են, որ թթու վարունգ ուտեն:",
      "խմում են, որ մեռածներին ու աստծուն հիշեն:",
      "խմում են, որ խմեն:",
      "խմում են, որ մարդ սպանեն:",
      "խմում են, որ սիրեն",
      "խմում են, որ ծեծեն:",
      "խմում են, որ մոռանան:",
      "խմում են, որ ապրեն:",
      "",
      "Հայրիկը խմում է, որովհետեւ չի կարողանում չխմել:",
      "Մայրս գդալով ապուրի մեջ ճզմում է դեղահաբը: Դաստակի շարժումը սահուն է, արագ:Հիմա հայրիկը շվշվացնելով զուգարանից դուրս կգա ու սովածությունից դողդողացող ձեռքերով կհամտեսի հավով ապուրը, որի մեջ լուծվել է  իմ ու մայրիկի գաղտնիքը:  Հացը  բկիս  է կանգնել: Նա արագ վերջացնում է ապուրը, սառույցով ջուր է խմում, գնում սենյակ: Ես մտածում եմ, միգուցե նա մահանա, դեղահաբը ազդի արյան շրջանառության վրա, սիրտը պայթի: Մեղքս գալիս է: Անցնում են րոպեներ: Հայրս անհանգիստ է: Անկողնուց ելնում է, վազում բաց պատուհանի մոտ, շունչը չի հերիքում: Հեւում է: Չի հասկանում, ինչու է վատ զգում: Աչքերի մեջ վախ կա, այդ վախը ես տեսել եմ ոսկոր կրծելող շան աչքերում: Ես ու մայրս նստած ենք խոհանոցում` մարդասպանների լուռ համբերությամբ: Հայրիկը սկսում է ոռնալ: Մենք վազում ենք օգնության, պառկեցնում  մահճակալին. սավանից սպիրտի հոտ է փչում, սիրտը դուրս է թռչում կրծքավանդակից:",
      "Հաբը ազդում  է:  Զգուշացրել են, որ հիվանդի մոտ կառաջանա, գլխապտույտ, վախ, սրտխփոց, դատարկության զգացողություն, նողկանք խմիչքի հանդեպ: Մայրս ինձ հանցակից է դարձրել, որ ապահով զգա իրեն, հեշտ կլինի, երբ հիշի, որ հաբը ապուրի մեջ ճզմելու պահին ես իր  կողքն եմ եղել: Հաջորդ օր չեմ դիմանում, խնդրում եմ մորս վերջ տալ այս ամենին. լսվում է միայն գդալի համաչափ չկչկոցը: Վերցնում եմ անխիղճ ափսեն ու խփում պատին: Հերիք է: Հերիք է:",
      "Ամանորին մի քանի օր է մնացել: Խոզի բուդը պատրաստ է: Բնակարանի դուռը բանալիովս բաց եմ անում: Ձայն եմ տալիս, չեն պատասխանում: Տանը մարդ չկա: Մտնում եմ ծնողներիս սենյակ: Հայրիկը մեջքով կանգնած է: Չի զգում, որ ներսում եմ: Քսան լիտրանոց օղու շիշը դրել է բերանին ու խմում է: Կանգնած եմ: Երբ վերջապես շրջվում ու տեսնում է ինձ, միանգամից հարբում է: Արտասվում է: Մամայիդ չասես, խնդրում եմ: Ինչ ուզես` քեզ կառնեմ:",
      "Ես հինգերորդ դասարան եմ տեղափոխվում, պապիս գրադարանից գրքեր եմ գողանում ու սպասում եմ հորս խոստումին:",
      "Հունվարի մեկին  նա  հսկայական  երաժշտական կենտրոնը ձեռքին ներս է մտնում: Կաշառք` լռության դիմաց: Ինձ թվում է երաժշտական  կենտրոնից օղու, սխտորի ու ներսս  վառող  կեղծիքի  հոտ  է  փչում:",
      "Ես հայրիկին ամեն օր, թաքուն, օղի եմ տալիս, դրա համար էլ տանը ամենից շատ նա ինձ է սիրում: Երախտապարտ է:",
      "Մենք ամառանոց ունենք: Հայրիկն է կառուցել: Միակ վայրն է որտեղ ես ինձ մարդ եմ զգում, ասում է նա:  Ճանապարհին կանգնում ենք փայտե  խանութի դիմաց, վաճառողուհին առանց հարցնելու մեկնում է մեկ շիշ կոլան եւ օղին: Ես խաղում եմ այգում, վայելում եմ հյութը եւ գիտեմ, որ հայրիկը խոհանոցում տասը րոպեն մեկ թրջում է ստամոքսը: Նրան թվում է, թե ես գլխի չեմ ընկնում, բայց համոզված եմ` հոգու անկյունում ինքը գիտի, որ ես գիտեմ եւ օգտագործում է ինձ, բայց ոչինչ, թող այդպես լինի: Ես իմ տասը րոպեն պահպանում եմ, առանց վայրկյան խախտելու, մինչեւ հայրիկը խմի, վերջացնի ողջ շիշը: Տուն ենք վերադառնում  սիրահարների պես գրկախառնված` ցեխոտ ու քերծվածքներով: Մայրիկը ծեծում է հորս, ինձ անվանում է ագահ ու պիղծ`  մեկ շիշ կոլայով ծախված կենդանի: Հայրս ընկնում է անկողին: Ոչ ոք սենյակ չի մտնում: Նա մենակ է: Մայրիկը քրոջս հետ է քնում: Գիշերվա կեսին ես մտնում եմ սենյակ, թթվածին չկա, պատերը օղի են շնչում: Նա այդպես էլ մնացել է նույն դիրքով, շորերը հագին, պտղի պես կծկված:  Ուզում եմ լսել խռմփոցը` համոզվելու համար, որ չի մահացել: Ձայն չկա: Դողալով մատներս կպցնում եմ ճակատին` երակները պայթում են: Ողջ է` չի մահացել: Մի փոքր տխրում եմ, գուցե մահանար, թեթեւանար:",
      "Ականջներիս մեջ խլանում  են  փշրվող օղու շշերի ձայները եւ հորս մշուշոտ, թախանձող աչքերը: Ես ջարդում եմ նրա օղիները, մեկը  մյուսի հետեւից: Հետո նստում եմ, ջրով լվանում աչքերս, դուրս գալիս:  Ծեծում եմ հարեւանի դուռը: Նրան ասում եմ, թե ծառի չորացած ճյուղը քերծել է ոտքս, մի բաժակ օղի տուր, մշակեմ: Հարեւանս բժշկական սպիրտ է տալիս, բամբակ. բարեհամբույր` հաջողություններ է   մաղթում ինձ:",
      "Սպիրտը, առանց ջրով բացելու, տալիս եմ հայրիկին, օգնում խմել: Համարյա անգիտակից վիճակում փորձում է շնորհակալություն հայտնել, չի ստացվում: Ես զգում եմ:",
      "Նարկոլոգիական հիվանդանոցի բաժանմունքի վարիչը անընդհատ ցնցում է գլուխ: Նա վառում է բերանի կարմիր ծխամորճը, որը հանգչում է: Փորձում է լսել ինձ: Ասում եմ, որ հայրս հայտնի վիրաբույժ է, ուզում եմ փրկել նրան` բուժել, ինչ-որ կերպ օգնել, բայց  չեմ ուզում, որ մարդիկ իմանան: Հասկանում է, կիսում մտահոգությունս, կրկին վառում է ծխամորճը, որը համառորեն չի կպչում: Նա ինձ պարզաբանում է, որ պալատները վճարովի են, ռեժիմը` խիստ: Բուժքույրերը անհանդուրժող են, ամեն օր հիվանդներին մեկ բաժակ օղի են տալիս, իսկ հետո լրիվ արգելք է դրվում, եթե չեն եթարկվում, զսպաշապիկներով  կապում են մահճակալին: Իսկ եթե  մահանա, ասում եմ ես: Մեզ մոտ շատ են մահանում, թաքցնելու բան չունեմ, դուք էլ եք հասկանում, որ վերջիվերջո դրանից բուժում չկա, ասում է նա: Չեմ ուզում, որ հայրիկը մահանա: Կկարոտեմ:",
      "Պատերը կարմիր են: Հայրս ընկած է հատակին: Պատռված քունքից արյուն է ցայտում: Գեղեցիկ է: Հրապարակի շատրվանին է նման: Մայրս եւ քույրս տանն են, իրենց սենյակներում: Մատս մտցնում եմ վերքի մեջ: Արյունը տեղական հյութերի պես ջրիկ է: Մշակում եմ յոդով: Վիրակապ եմ դնում` ինքն է սովորեցրել:",
      "Հայրիկ, հայրիկ, ատում եմ քեզ: Խաբում ես: Ծիծաղում է: Որտե՞ղ ընկար: Գնացքի գծերի մոտ: Հո մարդ չտեսա՞վ, հարցնում եմ ես: Բոլոր հարեւանները տեսան, Ար: Մի երեխա օգնեց ինձ, բերեց տուն: Կներես:",
      "Հայրիկը տրուսիկի միջից ճմրթված հազար դրամանոց է հանում: Վերցրու Ար ջան, ընկերուհուդ հետ կոֆե կխմես: Պառկեցնում եմ մահճակալին: Քնիր: Քնիր:",
      "Քահանայի մոտ եմ գնում: Խորհուրդ է տալիս պատարագի մասնակցել: Տերը լսում է ամեն ինչ: Նրա պատասխանը լռությունն է: Այո, նա միայն լուռ ցավակցում է: Պետք չի ինձ նրա ողորմածությունը: Ես հուզվում եմ:",
      "Ինձ հանդերձներ են տալիս, մոմեր, խունկ: Արարողությունը երկար է ձգվում:  Պատարագից հետո քահանան մոտենում է, ձեռքը ընկերաբար հպում ուսիս: Հույսդ դիր տիրոջ վրա, նա մեծ սիրտ ունի, ճանապարհ ցույց կտա: Չգիտեմ, ինչ կզգար Հիսուսը, եթե Հայր Աստված հարբեցող լիներ:",
      "Ես քահանային ասում եմ, որ խղճում եմ հայրիկին, ուզում եմ, որ նա մեռնի, բայց  չեմ ուզում  դժոխք  ընկնի, առանց այն էլ դժոխքի մեջ է: Ասում եմ, որ ամաչում եմ:  Պետք չի ամաչել, աշխարհում մենակ դու չես, որդիս: Նա հանգստացնում է ինձ` բարեկամաբար հրաժեշտ տալիս:",
      "Երազներում ես թափանցիկ շշեր եմ տեսնում: Բոլոր շշերի մեջ հայրիկն է նստած` բթացած հայացքով: Նա օգնություն է կանչում: Ձայնը չի լսվում: Բերանի շարժումներից եմ հասկանում: Ես խելառի պես հարձակվում եմ շշերի վրա, բռնում եմ հորս մազերից, դուրս եմ քաշում, մկրատով կտրում եմ գլուխը: Կարագի պես փափուկ է գնում: Հետո հարձակվում եմ մյուս շշերի վրա, դուրս եմ քաշում իմ հայրիկներին, մկրատով անջատում եմ նրանց գլուխները: Ապրես, Ար ջան, շարունակիր, փրկիր ինձ:  Ես ցավակցում եմ ինձ, որ իմ հայրն ես: Ոտքերով ճզմում եմ խոսող գլուխներին: Արյուն չկա: Հայրիկը արյուն չունի: Ջուր Է:",
      "Հեռախոսիս վրա զանգ է գալիս: Հիվանդանոց են կանչում:",
      "Ես թողնում եմ Մաշային ու արագ գնում այնտեղ: Սիրտս ցամաքում մահացող ձկան պես թպրտում է:  Սենյակում փշրված շշերը  շնաձկան ատամների պես սուր եզրեր ունեն: Հայրիկը լրիվ մերկ է: Ներքեւի շրթունքը մի քանի տեղից պատռված է: Երեսը նման է սառնարանից կես ժամ առաջ հանած վարդագույն մսագնդի: Նա չի հասկանում, որ ես իր հետ եմ: Կտրտված մատներով բռնել է կրակայրիչը` մտցրել քթանցքը` գազ է շնչում: Մատները աքցաններ են դարձել: Չեմ կարողանում ձեռքից պոկել կրակայրիչը: Կծում եմ մատը: Ցավ  չի զգում, բայց ռեֆլեքսորեն բացում է ափը: Շպրտում եմ կրակայրիչը: Փակում եմ դուռը: Ծնոտներս բուլդոգի նման սեղմում եմ, բայց ձայնը շրթունքներիս արանքից ճանապարհ  է գտնում: Ծվվում եմ: Ուզում եմ մտքիս մեջ գոռալ: Կարծես ստացվում է: Միայն ես եմ լսում:",
      "Բազկաթոռի տակից գտնում եմ տրուսիկը` խնամքով  հագցնում եմ, հետո մնացածը` գուլպաները, շալվարը, վերնաշապիկը: Հայրիկը պատրաստ է: Ուժ հավաքիր, խնդրում եմ: Չեմ ուզում ինձ տեսնեն, մի կերպ հասկացնում է նա: Չեն տեսնի: Ես  պինդ բռնում եմ նրա գոտկատեղը,  թեւը գցում ուսիս: Վախվորած բացում եմ դուռը, պահը որսալով` դուրս եմ բերում միջանցք: Հայրս վիրավոր զինվորի տեսք ունի, ես քարշ եմ տալիս նրան: Աստված ջան, միայն մարդ չհանդիպի, խնդրում եմ: Ռենտգենի սենյակից բուժքույր է դուրս գալիս` ուղղվում է մեր կողմ: Կարոտել ենք իրար, փորձում եմ ժպտալ նրան, բայց լաց եմ լինում: Միջանցքը չի վերջանում: Քիչ մնաց, դուրս ենք գալիս:  Ուժերս լքում են: Ընկնում ենք: Հայրիկը միանգամից քնում  է: Ես պառկել եմ նրա փափուկ մարմնի վրա: Երեսս կպել է երեսին: Արցունքներս լցվում են աչքերի, ականջների, բերանի մեջ: Սառնությունից ու աղիությունից սթափվում է: Միջանքում լռություն է: Բարձրացնում եմ  նրան, քարշ եմ տալիս:  Միջանցքը վերջ չունի, ինչպես հայրիկի կյանքը:  Սեւ  տառերով գրված է` -ԵԼՔ- :",
      "Մեքենաս դռանը մոտ եմ կանգնացրել: Հայրիկին տեղավորում եմ կողքի նստատեղին: Պարանով կապում եմ, որ չփլվի: Տանը մեզ չեն դիմավորում: Նստում եմ բազմոցի եզրին: Քունս տանում է:",
      "«Ես ատում եմ քեզ, ամաչում եմ, որ դու իմ հայրն ես:  Դու ինձ չես սիրում, եթե սիրեիր` կթողնեիր խմելը, քո մեջ սեր չկա, դու մենակ խմել ես սիրում, դու շշերի միջով կուլ ես տվել ինձ:  Ես ուզում եմ սպանել քեզ իմ մեջ, չեմ ուզում կրել քո տված անունը, քո ազգանունը: Բոլորի մեջ մեռած մարդիկ կան, իմ մեջ այդ մարդը դու ես, հայրիկ»:",
      "«Շատերն ունեն խմող հայրեր, մենակ դու չես: Դաժան ես խոսում, բայց ես գիտեմ, որ դու բարի տղա ես, ինչպես ես:  Այլեւս չեմ կարող չխմել, հասկացիր: Ինձ ոչ մի բուժում չի փրկի: Համակերպվիր: Ես հիվանդ եմ, շատ հիվանդ, ցավում եմ քեզ համար, որ այդպիսին եմ: Դու չես կարող ինձ սպանել քո մեջ, ես քեզ լավ գիտեմ, հետո ես քո մեջ եմ ապրելու: Ինչ էլ որ ես անեմ, դու ինձ չես լքի»:",
      "Դատարկ սրտով գործի եմ գնում:",
      "Սպասում եմ հեռախոսիս զանգին:",
      "Հիմա որտե՞ղ է հայրիկն ընկել` աշխատավայրում, սենյակում, բակում, զուգարանում, թփերի մեջ:",
      "Հայրիկն ընկել է:",
      "Մենակ է:",
      "Դուռը փակել են վրան` արնահոսում է` չի կարողանում օգնություն կանչել:",
      "Շտապել է պետք:",
      "Ես գնում եմ նրա մոտ: Ավտոտնակում է: Շշով բենզինը, ռետինե խողովակը դրված են կողքին: Շնչել է:",
      "Դաստակներին  ասեղներով ծակծկված տեղեր կան:",
      "Սարսափելի է:",
      "Ես կանգնել եմ կասկադի բետոնների վրա: Թեթեւ քամի կա: Ներքեւում` մութ է, վերեւում` աստղեր:",
      "Տարածքի հսկիչը շնչակտուր մոտենում է: Շուտ ցած իջիր, գժվել ե՞ս:  Ձայնը օդում խլանում է:",
      "",
      "Անցնում եմ  Բաբայան փողոցը:",
      "",
      "Անցնում եմ  «Չայկոֆ»ը, որտեղից սիրածս աղջկա համար թեյ եմ գնում:",
      "",
      "Ես վազում եմ տուն:",
      "",
      "Ես վազում եմ, որովհետեւ վախենում եմ:",
      "",
      "Ես վազում եմ, որովհետեւ չեմ ուզում տեսնել թափանցիկ շշեր:",
      "",
      "Ես վազում եմ, որովհետեւ ինձ հետ վազում են աշխարհի բոլոր երեխաները:",
      "",
      "Ես վազում եմ, որովհետեւ  չեմ ուզում այսպես լինի:",
      "",
      "Ես վազում եմ, որովհետեւ հայրիկին տնեցիներից թաքուն մի բաժակ օղի պիտի տամ:",
      "",
      "Ես վազում եմ, որովհետեւ նա սպասում է ինձ:"
    ]
  },
  {
    "id": 2,
    "title": "Վերջը",
    "author": "Վազգեն Սարգսյան",
    "image": "/covers/verjy.png",
    "story": [
      "Հայկ, Հայկ, անաստվածի տղա, սարի նման տղամարդ էիր, մինչև հիմա գրիպով անգամ հիվանդացած չկայիր, էդանտեր ցավը որտեղի՞ց կպավ քեզ, էդ ո՞նց կպավ… Ախր, աստծու տիրոջ տունը շինվի, ինքն էլ չգիտի ինչեր է անում: Բա Հայկը հիվա՞նդ, Հայկը պառկա՞ծ… Ախր Հայկին նստել չկար, Հայկին հանգստանալ չկար, սար կնստեր, քար կնստեր՝ Հայկը չէր նստի: Դատող- բանող, ուտող-խմող տղամարդ էր, ամբողջ օրը հոլի նման պտտվում էր: Բա դրսում գարուն, դրսում արև-արքայություն ու Հայկը պառկա՞ծ: Երկհարկանի տունը դեռ կիսատ-պռատ, այգին անփորել, ծերունի հայրը հիվանդ, աչքը Հայկի ճամփին, մատաղի ոչխարը Հայկի դանակին սպասող, ամբողջ ձմեռ կարասում պղպջացող գինին մեռոն, որսը սարում, ձուկը ջրում Հայկին սպասող ու Հայկը պառկա՞ծ… Ու բժշկի եզրակացությունը ,անբուժելի, որ համառորեն իբր թաքցնում են Հայկից: Վախ, Հայկ, տնաշենի տղա, բա աշխարհի կեսը Հայկին ընկեր, աշխարհի կեսին Հայկը բարեկամ ու Հայկը անբուժելի՞: Բա էս ընկերները, որ եկել շրջապատել են Հայկի անկողինը, աշխարհը ոտքի տակ տված, ձեռնե- րեց, գործունյա տղերք, թողնես ամեն մեկը մի-մի սար շուռ կտա, բա սրա՞նք էլ չեն կարող օգնել Հայկին…",
      "",
      "Չէ, Հայկին էլ ոչ ոք օգնել չի կարող: Հայկը գիտի, զգում է, որ իրեն հաշված օրեր են մնացել ապրելու, ընկերներն էլ գիտեն, որ Հայկին հաշված օրեր են մնացել ապրելու, բայց չեն հավատում, չեն ուզում հավատալ:",
      "— Չէ, էսօր լավ ես, Հայկ ջան,—հուսադրում են,—գույնդ ոնց որ տեղն է եկել… Քեզ հիվանդանալ չի սազում, այ ախպեր, շուտ առողջացիր, հազար ու մի գործ ունենք կիսատ-պռատ…",
      "— Հիվանդացել պառկել է,—կատակում են,—որ նոր տան բացումը չանի: Չէ, Հայկ ջան, դու մեր ձեռքից պրծնողը չես.- Շուտով մեքենա ստանալուդ հերթն էլ է գալիս, երկուսը կմիացնենք իրար ու մի էնպիսի քեֆ կանենք, որ աշխարհը թնդա: Կուզե՞ս, էն շեկլիկ դասատուին էլ կհրա- վիրենք… Իբր չգիտի խոսքն ում մասին է: Տնաշեն, էսքան տարի աչք ունես վրան, գոնե անունը չիմացար…",
      "Հայկը դառն քմծիծաղ տվեց.",
      "— է՜, տղերք, ջուրն եկել է ջրաղացը տարել, դուք ընկել չախ-չախն եք փնտրում:",
      "Նույն վայրկյանին քար լոություն տիրեց սենյակում: Վերջ: Խաղն ավարտված էր: էլ ինչ, ի՞նչ ասեին Հայկի խեղճ ընկերները՝ աշխարհը ոտքի տակ տված գործունյա, ձեռներեց տղերքը: Սեփական անզորության զգացումից իրենք իրենց աչքերում փոքրացել, հողին էին հավասարվել:",
      "Ախր էդ անտերը ուժի հարց չէր, զոռի հարց չէր ախր էդ անտերը: Ուժով լիներ, զոռով լիներ՝ ամբողջ աշխարհը տակնուվրա կանեին ու կփրկեին իրենց ընկերոջը: Էլ բժիշկ մնա՞ց, որ չկանչեցին, էլ դեղ մնա՞ց, որ չճարեցին, բայց ի՞նչ օգուտ… Անզո՛ր, անզո՛ր, անզո՛ր, մարդ արարած, ատոմային ես ստեղծել, նեյտրոնային ես ստեղծել, չգիտես թե էլ ինչ ես ստեղծել ու կարծում ես, թե ուժեղ ես, հզոր ես, ամենազո՜ր ես… Ի՞նչ ես կորցրել, ի՞նչ ես փնտրում էս կյանքում, ինչի՞ վրա ես ծախսում կյանքդ: Աստված, թե իսկապես գոյություն ունես, մի անբուժելի էլ էդ ատոմային ռումբ ստեղծողին պարգևիր: Հետաքրքիր է, ի՞նչ է մտածելու մահվան մահճում: Ասա, մարդ աստծո, էդքան խելք ունեիր, լավ բանի համար ծախսեիր, է՛լի, էդ անբուժելիի բուժումը գտնեիր…",
      "— Սաքո,-Հայկի ձայնն էր, որ կտրեց ընկերներին ծանր խոհերից,—Սաքո ջան, մինչև հիմի ինձ շատ ես ուրախացրել քո երգով, վերջին անգամ մի բան երգիր լսեմ:",
      "— Ի՞նչ երգեմ,—շփոթվեց Սաքոն:",
      "Հայկը երկար, դժվար ճիգով ուղղվեց, գլուխը ետ գցեց բարձի վրա ու դնդնաց. «Հազար միլիոն փող ոսկենամ, մահս եկավ՝ կթողնեմ, կերթամ…»:",
      "Սաքոն լուռ էր:",
      "— Երգիր, Սաքո ջան, վերջին անգամ եմ քո երգը լսելու—խնդրեց Հայկը. ու էլ չդիմացավ, երգեց Սաքոն: Երնեկ չերգեր: Նոր չէր երգը, իրենցից առաջ իրենց հայրերն ու իրենց պապերն էին երգել, ապուպապերն ու, ո՞վ գիտե, երևի նրանց պապերն էլ էին երգել: Իրենք Սաքոյի շուրթերից մի հազար անգամ լսած կլինեին Նոյի թվից եկող այս նույն բառերն ու այս մեղեդին և հազար անգամ էլ կիսախուփ աչքերով «ջանե՜» կանչած կլինեին: Իսկ հիմա… Հիմա Սաքոյի շուրթերից պոկվող ամեն մի բառ, ամեն մի հնչյուն լճանում, ճահճանում Էր հոգիներում և ի՜նչ ունայն, ի՜նչ ճղճիմ էր թվում իրենց ապրած կյանքը իրենց իսկ աչքում:",
      "— Հազար միլիոն փող ունենամ, մահս եկավ կթողնեմ, կերթամ…",
      "Իսկ դրսում գարուն, իսկ դրսում արև-արքայություն, ամիսը՝ մայիս, օրը՝ կիրակի ու բակում խաղացող երեխաների աղմուկ, բակում եռուզեռ, նարդու քարերի շխկոց ու խորովածի բուրմունք…",
      "— Առլեկինո, Առլեկինո, —հանկարծ դուռը թափով բացվեց ու գարունը Հայկի 4-5 տարեկան աղջնակի հետ ներս խուժեց սենյակ: Հագին սպիտակ շրջազգեստ, որ ծածկում ու չէր ծածկում սպիտակ տրուսիկը, մազերին սպիտակ, կարմիր պտերով ժապավեն, գարնան օդից ու վազվզուքից թշիկները կարմրած, թռվռալով ու երգելով մոտեցավ, փարվեց հորն ու ականջին բարձր-բարձր իբր փսփսաց.",
      "— Փող տուր` շաքարաքլոր առնեմ:",
      "— Բոլորդ էլ էրեխատեր եք, կիմանաք,—երբ թիթեռնիկ- աղջիկը դուրս եկավ սենյակից, ընկերներին դիմեց Հայկը:— Աշխարհում էրեխից քաղցր էլ բան կա՞…",
      "Ու առանց սպասելու, Հայկը բոլորի փոխարեն ինքը տըվեց իր հարցի պատասխանը.",
      "— Աշխարհում էրեխից քաղցր մեկ էլ էրեխեն է: —Հայկը լռեց: ֊Բայց գիտե՞ք հենց հիմա ինքս ինձ ինչ մտքի վրա բռնեցի: —Պատասխան չեղավ և լռությունն այս անգամ շատ երկար տևեց: Հետո հատ-հատ, ասես ինքն իր ասածից ամաչելով, դաժան, դառն ինքնախոստովանանքի նման՝ Հայկը շշնջաց. —Ես նույնիսկ իմ հարազատ ընկերներին նախանձեցի, որ իրենց էրեխեքի հետ ապրելու են էս աշխարհում, իսկ ես, էսպես, մենում եմ, էսօր կամ ու վաղը չկամ… Ուր էր, աստված խղճար ու շատ չէ, մի 7-8 տարվա կյանք պարգևեր: Գիտե՞ք ինչեր կանեի, տղերք, գիտե՞ք ոնց կապրեի… —Հայկը լռեց: Ամեն ինչի հետ համակերպված մարդու հուսահատ ժպիտով ժպտաց, կարոտով նայեց ընկերներից յուրաքանչյուրին ու շշնջաց.",
      "— Գնա՚ցեք, տղերք, թե չէ ով գիտի էլ ինչեր կարող եմ դուրս տալ, գնացեք:",
      "Ընկերները մեկ-մեկ, գլխիկոր դուրս եկան սենյակից: Մի տարօրինակ անդորր իջավ Հայկի հոգուն: Զարմանալի սառնասրտությամբ Հայկն իր հաշիվներն էր փակում կյանքի հետ. ի՞նչ տվեց և ի՞նչ ստացավ ինքն այս կյանքից: Փորձեց համոզել իրեն, որ՝ ոչինչ, այնքան էլ վատ չի ապրել, ամեն բան էլ կարծես ունեցել է: Տուն, տեղ, կին, երեխաներ, ընկերներ, քեֆ-ուրախություններ… եղել են, հա՛, դժգոհ չի: Ուրիշ էլ ի՜նչ էր լինելու: Դե, կյանք է էլի, մի օր լավ, մի օր վատ, ապրել է էլի՝ 10-ից վատ, 100-ից լավ, ի՞նչն էր պակաս… Բայց…",
      "Այստեղ էր, ահա, որ մի մեծ, սարսափելի ,բայցե նստում-ծանրանում-քարանում էր Հայկի հոգում: Ախր տասից վատ, հարյուրից լավ ապրած իր կյանքից գոնե մի բան, քիչ թե շատ առանձնահատուկ, կարևոր որևէ բան՝ առանց որի դժվար կլիներ պատկերացնել իր անցած կյանքը, Հայկը չէր կարողանում մտաբերել: Ինքն ապրել էր ճիշտ այնպես, ինչպես ապրել են Սաքոն, Երեմը, Աբոն, Սերոժը… իր բոլոր ընկերները, Պողոսը, Պետրոսը, և իրենց կենսագրություններում հատուկ անուններից բացի համարյա էլ ոչ մի տարբերություն չկա: Իսկ իրենց կենսագրությունը միմյանցից ետ չմնալու կատաղի մրցավազքի տարեգրությունն է միայն: Մինչդեռ… մինչդեռ ետ են մնացել ամենակարևորից, ուշացել են ապրել: Կյանքը, պարզվում է, սահել անցել է կողքներով, մասնակիորեն միայն հպվելով իրենց, ու իրենք գլխի չեն ընկել, անգամ, մի իսկապես լավ բան վերցնել կյանքից, էլ ո՞ւր մնաց, թե մի լավ բան տային նրան…",
      "Հայկն զգաց, որ այրվում է սիրտը ցավից, մի՚ բաժակ, գոնե մի՚ բաժակ սառը ջուր ուզեց սիրտը:",
      "— Մարո,—ձայն տվեց կնոջը: — Մարո:",
      "Կինը հուշիկ քայլերով ներս մտավ և ստիպելով իրեն ժպտալ՝ պատրաստակամ կանգնեց ամուսնու աոաջ:",
      "Հայկն, ասես աոաջին անգամ էր տեսնում, ոտից գլուխ ուշադիր նայեց, չէ, նայելն այն բառը չէ, աչքերով շոշափեց, գուրգուրեց կնոջը ոտքից գլուխ: Կինը Հայկին դեռ երիտասարդ ու գեղեցիկ երևաց: Չէ, կինը Հայկին դեռ երբեք այդքան երիտասարդ ու գեղեցիկ չէր երևացել, նույնիսկ սրանից տասնյոթ տարի առաջ, իրենց հարսանիքի օրը, երբ դեռ քսան տարեկան էլ չկար… Ու հանկարծ գլխի ընկավ Հայկը, որ գեղեցկուհի է եղել իր կինը: Ու հանկարծ Հայկը հասկացավ, թե սիրո որքան չարտահայտված պաշարներ ունի սրտում այս կնոջ հանդեպ: Ու հասկացավ նաև Հայկի սիրտը… որ ամենևին էլ ջո՜ւր չէր իր ուզածը:",
      "— Խալաթդ հանիր, արի գիրկս,— հանկարծ արձա գանքվեց Հայկի շշուկը կնոջ ականջներում:",
      "Մարոն, արդեն քառասունի մոտ այս կինը, որ տասնյոթ տարի ապրել էր այս տղամարդու հետ կողք-կողքի, կիսել էր նրա վիշտն ու ուրախությունը, քնել էր նրա հետ նույն անկողնում, երեք երեխա էր ծնել նրա համար, աղջնակի նման կարմրեց ու շփոթվեց, և չհավատաց ականջներին: Բայց Հայկի աչքերն էին խոսում: Տիրական տղամարդու պահանջ ու պատանու թախանձ կար Հայկի աչքերում, բայց այդ ամենից այն կողմ, ամուսնու աչքերի խորքում կինը կարոտ տեսավ, անհուն, անփարատելի ու՝ անդիմադրելի, ու կլանող կարոտ:",
      "Կինը սկսեց արձակել խալաթի կոճակները: Իրենց ողջ ամուսնական կյանքի ընթացքում նա երբեք ամուսնու աչքերի աոաջ մերկացած չկար, մտածել այդ մասին անգամ սարսափելի էր: Իսկ հիմա, աստված, այդ ի՞նչ էր կատարվում իր հետ, հիմա մերկանում էր, ու կարծես ամոթ էլ չէր, աչքերը հառել էր ուղիղ ամուսնու աչքերին ու մերկանում էր: Ախ, միայն թե կարողանար, միայն թե կարողանար չարտասվել: Բայց արցունքները կուլ չէին գնում, անկախ իր կամքից, այրվող մոմից հոսող տաք առվակների նման գլորվում էին այտերի վրայով…",
      "— Պետք չէ’, Մարո, հագնվի’ր,—տենդագին շշնջաց Հայկը ու գլուխը թաղեց բարձի մեջ:",
      "Ու հանկարծ Մարոն, ինքն էլ չիմացավ, թե ինչ կատարվեց իր հետ, էգ վագրի ճկունությամբ սահեց վերմակի տակ ու տենդագին, ինքնամոոաց համբույրներով գիրկն աոավ ամուսնուն: Մարոն չէր զգում թե ինչ է անում, դա իր գիտակցությունից, իր բանականությունից դուրս մի բան էր, զուտ կանացի բնազդով նա մինչ այդ երբևէ չարտահայտված, չգիտակցված հմայքներ էր նվիրաբերում ամուսնուն: Արցունքները, Մարոյի կրակ արցունքները այրում էին Հայկի շուրթերը, մազերը, աչքերը… Կանացի մարմնի բույրը Հայկի ռունգերում, մինչև այդ անծանոթ գգվանքները Հայկի հոգում ալեկոծություններ էին աոաջացնում, բայց նրա հիվանդ, ուժասպաո մարմինը չկարողացավ պատասխանել կնոջ գգվանքներին: Հայկն ուզեց մի վերջին անգամ առնել կնոջը բազուկների մեջ և ամուր, շա՛տ ամուր, այնքան ամուր սեղմել կրծքին, որ նրա շուրթերը մեկ էլ շշնջան՝ «կամաց, վայրենի՜…»: Բայց, չէ, բազուկներում էլ ուժ չկար, նույնիսկ կին գրկելու ուժ չկար բազուկներում:",
      "Հայկը զգաց խեղդող արցունքների հայտնվելը աչքերում և ամուր սեղմեց կոպերը:",
      "…Աշուն էր, ոսկե աշուն: Կուժկոտրուկների ձորում հնձվորները դեռ ամառվանից խոտը հնձել, դեզեր էին կապել ու հանձնել էին կարմիրդեղին արևի տնօրինությանը: Սարոյի մարմնի բույրը խառնվել էր դեզի մեջ ներծծված արևի, քրտինքի, չոր խոտի ու ծաղկի բույրերին ու պտտեցնում էր Հայկի գլուխը:",
      "— Կամաց, վայրենի՜,—շշնջում էր Մարոն՝ նվաղելով Հայկի գրկում, ու նրա ասելու ձևից Հայկն զգում էր, որ կնոջը դուր է գալիս իր ուժը, ավելի էր նեղացնում բազուկների աքցանը և թփրտում էր կինը իր տոնական գրկում: Եվ թվում էր, ուր է, ուր է հրդեհվելու է դեզը իրենց մարմինների կրակից…",
      "— Հեռացիր, Մարո,—անառարկելի տոնով շշնջաց Հայկը և շրջեց հայացքը, որ կինը չտեսնի իր աչքերից հոսող արցունքները:",
      "Մարոն ինչպես հանկարծակի բռնկվել էր, այնպես էլ հանկարծակի մարեց:",
      "Քիչ աոաջվա Մարոյից ոչինչ չմնաց, խեղճացավ, կծկվեց, մի բուռ դարձավ վերմակի տակ ու էլ չկարողացավ զսպել հեկեկոցը:",
      "— Մի լա, Մարո ջան,—ասես մի այլ աշխարհից նրան էին հասնում Հայկի խոսքերը,—քո խիղճը մաքուր է իմ առաջ, դու ինձ համար լավ կին ես եղել: Դե, ինձ էլ ավել- պակաս կներես… Իսկ հիմա լսիր իմ վերջին խնդրանքը…— Հայկի ձայնը թրթռաց: — Դու դեռ շատ ջահել ես, Մարո ջան, ինձանից հետո անսեր չմնաս, անպայման ամուսնացիր…",
      "Մարոն էլ չդիմացավ, փուլ եկավ Մարոյի հոգին, դեմքը ափերի մեջ առած դուրս թռավ անկողնուց ու հազիվ զսպելով իրեն, որ չոռնա, դուրս փախավ սենյակից:",
      "Հայկը չէր մաքրում արցունքները և ոչ էլ ամաչում էր նրանցից: Իր ողջ գիտակցական կյանքում աոաջին անգամ Հայկի տղամարդկային արժանապատվությունը նրան թույլ էր տվել ազատ արտասվել, աոաջին ու վերջին անգամ…",
      "Հայկը երբեք հավատացյալ չէր եղել, բայց հիմա մտքում աղոթում էր աստծուն: Հայկը շատ էր ուզում հավատալ հանդերձյալ կյանքի գոյությանը…"
    ]
  },
  {
    "id": 3,
    "title": "Գառ֊ախպերիկ",
    "author": "Վանո Սիրադեղյան",
    "image": "/covers/gar-axperik.png",
    "story": [
      "Ցերեկը՝ էլի ոչինչ, ցերեկը իրենն առնում էր։ Թեև տունը կարեկցանքով մեկուսացված էր գյուղի գործնական անցուդարձից, կյանքի աղմուկն իր գործն անում էր. աքլորները բացում էին վերահաս օրվա ձայների դուռը, շները զարթնում էին վաղորդայնի անչար հաչոցով, նախիր քշվող անասունը մռնգում էր քնատ ձագերին ականջալուր, հայրիկը ամեն օրվա պես հայհոյում էր անհասկացող անասունին, հաշտի դուռը ճռնչում էր առօրեական, քույրիկները ինչքան էլ հուշիկ քայլեին՝ աման-չամանը զրնգում էր, դաշտից դարձած հոտի ու նախրի բերածը կաթից շատ իրարանցում էր… Բայց գիշերը անտանելի էր։ Տունը սուզված էր վշտի հատակը, և քնելն ինչ է՝ շնչել չէր լինում։",
      "",
      "Տղան գիշերը արթնանում էր զարհուրելի լռությունից։ Տատը չէր տնքում քնածի սրտանց տնքոցով, հայրիկը չէր խռմփացնում ուրախ օրերի խռմփոցով, քույրիկները չէին բլբլացնում երազի մեջ, մայրիկը անակնկալ հեծկլտոցը կանխել էր՝ վերմակը գլխին քաշելով,- ամեն մեկը խնայում էր մյուսների քունը, բայց հարկի տակից քունը փախել էր։ Իսկ ընդամենը մի շաբաթ առաջ գիշերը տունը շնչում էր կյանքով։ Քույրիկները շարունակում էին ցերեկվա լեզվակռիվը, տատը թախտի չորության հետ էր կռիվ տալիս, հայրիկի զորեղ շնչառությունից մկները պապանձվում էին, օրորոցը թկթկում էր քնած մայրիկի արթուն ձեռքի տակ, հաշտում դրած գիշերանոթի մոտից անկողին դարձող տղան այդ ձայները լսում էր կարծես երազում և քուն էր մտնում` կոպերը երանելիորեն լրիվ չբացած։",
      "",
      "Արթուն ժամանակ ավելի հեշտ էր. գիտակցության մեջ չկան կար հաստատ, և կսկիծը անակնկալի չէր բերում նրան: Միգուցե տղան քնած ժամանակ զգոնությունը չկորցներ, եթե երազը չխաբեր նրան։ Բայց գիտակցության մեջ կորուստը այնքան տեղ չէր արել, որ երազում եթե տեսներ, ասեր` երազ է։ Կորուստը նոր էր և երազով միամտանում, արթնանալով դիվոտում էր։ Եվ քնելուց սարսափում էր։ Բայց հոգնությունը ծանր նստում էր կոպերի վրա, և երբ քնած լինելու վախից վեր էր թռչում, ուշ էր լինում։",
      "",
      "Մայրիկը ընտանիքին խորթացել էր։ Կիթ էր անում, ճաշ էր եփում, սեղան էր դնում, անկողին գցում, բայց հարևանի կնոջ նման – արագ անի թողնի գնա։ Բայց քանի որ անում-չէր գնում, տան շունչը տասնապատիկ ծանրանում էր։",
      "",
      "Հետո մայրիկի կրծքերը ուռան։ Կաթը չէր կտրում։ Մայրիկի վիշտը կաթի ակունքին լուր չէր տանում, կաթը գալիս ու երեխային չէր գտնում կյանքում։ Պիտի որ այդպես չլիներ, եթե կաթին սպասող չկար, կաթը պիտի իր ակունքը ինքը կապեր։ Բայց մի մեծ անհամաձայնություն կար կյանքի ու մահվան միջև, կսկիծ բերող ընդվզում կար կաթի հոսքի մեջ, և մայրիկը ցավից մղկտում, վշտից մեռնում էր։",
      "",
      "Քանի՞ օր էր մայրիկը ցավն իր ներսում պահել, ոչ ոք չգիտեր։ Ցավը վիշտը վարկաբեկում էր, նաև՝ սուրբ հիշատակի դեմ պղծություն էր տնեցիներին վշտից շեղելը, և մայրիկը ոտքի վրա ձեռից գնում էր։",
      "",
      "Երեխաների դպրոցում եղած ժամանակ հայրիկը տուն էր բերել գյուղ հարս եկած բուժակուհուն։ Սրա ձեռքին նշտարը թպրտացել էր, հայրիկն ասում էր, գլխից բռնած ձկան նման։ Բուժակուհուն պաղ ջուր էին ավել, նա խնդրել էր ևս մի բաժակ, հետո յոդով ախտահանել էր հատելու դաշտը, խաչաձև երկու խազ քաշել` թողել փախել էր։",
      "",
      "Նույն իրիկուն հայրիկը նստած էր վառարանի մոտ, կողքն էր դրել բամբակ ու օղի, սրոցաքարով հեսանում էր իր գրպանի սուրշեղբ դանակը և ծխախոտի թանձր ծուխը նրան պարուրել` զբաղմունքին չարագուշակ կախարդության տեսք էր տվել… Այստեղ ներս մտավ հորեղբայրը և բաճկոնի փեշի տակից սև տոտիկներով մի ճերմակ գառնուկ դուրս բերեց։ Ինքն էլ նստեց վառարանի մոտ, գառնուկին սրունքների արանքը առավ, ծխախոտ վառեց, երեխաները աշխուժացան, բայց հայրիկը ուշադրություն չէր դարձրել գառան վրա՝ նրանք սառան։ Գառը՝ նորածին, անհաստատ ոտիկները հավասարակշռության համար չռած՝ երերում էր, դունչը մեկնում էր վառարանին՝ տաքը ռունգերին դուր էր գալիս, բայց հորեղբոր ափն էր գտնում… Մայրիկը նորահարսի անմռունչությամբ ցավը քաշում էր ոտքի վրա, տատը դանթում էր՝ կարկատվող գուլպան ծնկներին դրած, հայրիկը ծխախոտը մոխրացնում էր այնպիսի ջանադրությամբ, ասես մայրիկի ցավի ճարը դրա վերջին էր:",
      "",
      "Հայրիկը, հաստատ, դանակի վրա հույս չէր դնում։ Երկար-բարակ քսում էր սրոցաքարին, օղիով ախտահանում էր, փորձում էր բթի կոշտուկի վրա, նորից էր քսում… սպասում էր, ասես, հրաշքի: Ինչի՞, որ վերքը ներսի՞ց պայթի, որ բուժակուհու մակերեսային կտրվածքը խո՞րը գնա… Այնինչ հորեղբոր անհանգիստ մտքում վճռական բան կար: Նրա դեմքը իր իսկ մտքերից վառվում-մարում էր, թաքուն հայրիկի հայացքն էր փնտրում, բայց հայրիկը, իբր թե, տարված էր գործով։ Հետո, գառնուկի անօգնականությունը հիշեցնում էր… Ո՞վ սիրտ ուներ նրանով զբաղվելու: Հորեղբայրը այդ էլ էր զգում, բայց ի՞նչ աներ խեղճ հորեղբայրը: Եվ թողեց, որ գառան դնչիկը մի քիչ առնի վառարանին։ Առաջին ցա¬վից գառնուկը շշմեց-մայեց և հայրիկի սիրտը շարժվեց.",
      "",
      "– Զգույշ, այ ախպեր…",
      "",
      "Հորեղբայրը, գլուխը կախ, քրթմնջալով վրա բերեց.",
      "",
      "– Գառը թող… ծծի… մեր չունի…",
      "",
      "Մայրիկը պահարանի մոտից շուռ եկավ, երեխաները ականջները խլշեցին, հայրիկը նայեց եղբորը՝ խոսքի իմաստը նրան չէր հասել:",
      "",
      "– Համ գառը կապրի, համ… կլավանա, – այս անգամ հորեղբայրը նայեց հայրիկին:",
      "",
      "Հասկանալով՝ հայրիկը նայեց մայրիկին, մայրիկը հեծկլտաց՝ կրծքերը բռնած, դանթող տատը շտկվեց տեղում… Երեխաները հիացմունքով նայում էին հորեղբորը, հայրիկին, գառանը, լացող մայրիկին…",
      "",
      "Հետո մայրիկը շուռ էր եկել պատի կողմը, հայրիկը գառանն առել էր մի թևի տակ, մյուսով գրկել էր մայրիկի ուսը, խրախուսում էր մեկ գառանը, երկու` մայրիկին, մայրիկը անզուսպ լալիս էր, տատը վառարանին ջուր էր դնում համենայնդեպս, հորեղբայրը դրսում ծխում էր, երեխաները զմայլված էին հայրիկի անութի տակ խլրտացող գառան պոչով։ Հետո գործը առաջ գնաց առանց հայրիկի։ Երեխաները հավաքվում էին մայրիկի շուրջը և գառը կուրծքը առնում էր։",
      "",
      "Մայրիկի արտասվելը կարծես ցավից էր։ Ցավը, ոնց որ, շատ երկարեց։ Ոնց որ՝ գառը փրկություն չէր: Բայց մայրի¬կը կամաց-կամաց երեխաների ուրախությանը տեղի տվեց։ Պատահում էր, որ ժպտում էլ էր, երբ գառը կուրծքը դնչահարում էր։",
      "",
      "Գառը մայրիկին սգից հանեց։ Մայրիկը՝ ջրի, գառը ետևվից կըտկըտ գնում էր, մայրիկը՝ խանութ, գառը վաճառասեղանի առաջ կանգնած էր, մայրիկը հաց էր թխում, գառը թոնրատան ծխից խեղդվում, բայց չէր հեռանում, երեկոյան հա՛ պտտվում էր մայրիկի շուրջը և քուն էր մտնում մայրիկի մահճակալի մոտ, գլխակողմը:",
      "",
      "Մայրիկը տղայի հետ գառները բակից դուրս էր անում, հարմար մի տեղ ձեռնասունին խաբս էր տալիս, դառնում էր տուն,գառը դես ու դեն էր նետվում, խրտնչում էր խոտի սուր հոտից, վերջը՝ գառների օրինակով, արածում էր, բայց չմակեր երեխայի պես։ Համենայն դեպս, տղան տան ճանապարհը կտրած էր լինում։",
      "",
      "«Ախպերիկ ջան, – տղան գառանը գիրկն էր առնում, պաչում էր դունչը, նայում էր աչքերի մեջ, – ախպերիկ ջան, չմեծանաս»։",
      "",
      "Այնինչ գառան պստլիկ գլխին կոտոշ էր ծլում։ Վիզը պնդվում էր, ոտքերը ուժով էին լցվում, մայրիկը ժպտում էր թեև, բայց չէր դիմանում դնչահարելուն և որոշեցին կրծքից կտրեն փորձված միջոցով` աղուպղպեղով։ Երեք-չորս օրից կրծքից կտրվեց, բայց մայրիկից չհեռացավ։ Պատահում էր, մոռանում դառը փորձը, դունչը մեկնում էր ակնկալիքով, մայրիկը մատների ծայրով դնչին խփում էր՝ գառը հիշում էր: Հետո փորձն էլ, կուրծքն էլ մոռացավ, բայց մեծանամ էր մայրիկի կողքին։ Արդեն խոյ էր՝ կպած էր մայրիկի փեշից։",
      "",
      "Խոյը կամ մատաղացու է, կամ մսացու, եթե չի պահվել հոտի համար։ Բայց հայրիկի ձեռքը չէր գնա գառան վրա, մայրիկը դեմ էր մինչև անգամ վաճառելուն, իսկ ձեռնասունը աշնան վրա անհանգիստ էր, տակնուվրա էր անում տունը և հովիվը համաձայնեց երկու օրով թողնել աշնան արոտի ելած ոչխարի մեջ:",
      "",
      "Մշուշը իջավ սահուն ու արագ, հոտը սեղմվեց, մեկ էլ պատռվեց մշուշի փեշը` ոհմակը խփեց։ Խոյը՝ ձեռնասուն, խոյը` ջահել, մեղկացել էր կիտված էգերի տաք շնչի մեջ, ուշքի չէր եկել, դիրք չէր բռնել՝ ոչխարը ցրվեց ոսպի նման և նա մնաց անակնկալ երախի դեմ։",
      "",
      "– Էս էլ էսպե՜ս,- լուրը առնելով հառաչեց հայրիկը։",
      "",
      "Մայրիկը լուռ էր: Նա իրեն այնպես էր պահում, ասես սկզբից վախճանը գիտեր։",
      "",
      "Խոտանոցում տղան լալիս էր։ Այդ օրը նա վերջապես մտաբերել էր եղբոր դեմքը։ Երեք օրից մոռանալու էր հավիտյանս։"
    ]
  },
  {
    "id": 5,
    "title": "Հեքիաթ փուչ ընկույզների մասին",
    "author": "Ռուբեն Ֆիլյան",
    "image": "/covers/puch_popok.png",
    "story": [
      "Քաղաքային շուկայի մի անկյունում, որտեղ մեծ-մեծ տառերով, շատ հասկանալի ձեռագրով գրված է՝ «Փուչ պոպոք», թաքցված է փակ կամերան ու միկրոֆոնը, իսկ վաճառասեղանի ետեւում կանգնած է մի ծերունի` ավստրիացու դիմագծերով, խոշոր հայկական աչքերով, մաքուր սափրված ու կոկիկ հագնված: Դեմքին, կարծես մշտական դարձած, բանիմաց, վստահ ու խորամանկ ժպիտն է, եւ անունն էլ Ռաֆայել է, ու ոչ ոք նրան Ռաֆիկ չի ասում: Նույնիսկ թոռը նրան ասում է՝ Ռաֆայել պապի: Եւ նրա ժպիտի մեջ կարծես հենց իր իսկ փուչ ընկույզների պատմությունն է թաքնված, եւ թվում է, որ հենց այդ պատմությունն է հաղորդում նրան այս բանիմաց ու խորամանկ տեսքը: Եւ պտտվում է այդ պատմության ժապավենը: Եւ ժպիտից այն կողմ, խոշոր պլանով երեւում են նրա տասներկու ընկուզենիները, որոնք այնքան շատ են բերք տալիս` կարծես ստիպում են հավաքել ու տանել շուկա, կարծես հասկացնում են, որ այս փուչ պոպոքը միայն իրենը չի: Եւ նա կնոջ առաջարկով սկզբից որոշում է հարեւաններից միանգամից էժան, շատ գնել, հետո խառնել իր փուչ պոպոքների հետ ու վաճառել: Բայց չի կարողանում խղճի դեմ գնալ ու մտածում է` եթե Աստված այս է ուղարկում, ուրեմն այս էլ պիտի վաճառեմ: Դե՛, իրեն ու կնոջն էլ յոլա գնալու համար շատ փող պետք չի: Իսկ ընկուզենիները օր օրի ավելի շատ են բերք տալիս` այնքան, որ ինքն ու կինը չեն հասցնում հավաքել: Բայց` բոլորն էլ փուչ: Սկզբից մտածել են` երեւի ընկուզենիները ինչ-որ հիվանդություն ունեն, ու սրսկել են տարբեր դեղանյութեր: Ոչինչ չի օգնել, իսկ տասներկու հսկա ընկուզենի սղոցելն ու քոքահան անելը ահավոր դժվար գործ է, ու հետո այդ կողմերում միայն լավ ընկույզ է աճում` ստուգված բան է դարերով: Եւ նա, կարծես, ստիպված վերցնում է մի պարկ իր ընկույզից ու առաջին անգամ, 4 տարի առաջ, բերում շուկա: Սկսում է եռակի էժան վաճառել ու քաշվելով ասել, որ էժան տալու պատճառը պոպոքների փուչ լինելն է: Իսկ կողքի վաճառողները բոլորը ծիծաղում են ու ասում` ցնդած է: Առաջին հաճախորդը իր տարիքի մի ծերունի է եղել: Հետն ահագին զրուցել է, հետո մի կիլոգրամ հենց այնպես գնել ու հեռացել: Ու մեկ էլ չի երեւացել` լավ մարդ էր, բայց՝ հիվանդ, ասել է՝ սիրտս լավ չէ: Իսկ նա ամեն առավոտ կանոնավոր եկել է շուկա, վճարել տեղի ու կշեռքի համար ու կանգնել իր տեղում: Կողքի վաճառողները` տեսնելով, որ համենայն դեպս նա մի փոքր առեւտուր է անում, նորից ծիծաղել են ու ասել, թե կշեռքի համար ինչո՞ւ է իզուր փող տալիս` թող աչքաչափով ուղղակի տա: Նա ոչինչ չի ասել ու շարունակել է իր առեւտուրը: Եւ կամաց-կամաց սկսել են նրան նկատել, ու շատ շուտով այնպես է ստացվել, որ ամբողջ շուկայում ամենաշատ վաճառվել է իր ապրանքը, եւ նա ամենաշուտն է հանձնել կշեռքը ու գնացել տուն: Եւ իր գործը ավելի հեշտացնելու համար, որ ամեն մեկին չբացատրի էժան վաճառելու պատճառը` նա գրել է այդ մասին մեծ-մեծ տառերով: Եւ քիչ հեռու տեղադրված փակ կամերան պարզորոշ ցույց է տալիս` փուչ պոպոք ամենաշատը սիրում են 6-7 տարեկան երեխաները, որոնք մի կերպ կարդում են` «փուչ պոպոք», ու զարմացած աչքերով սկսում են քաշել մայրիկների փեշերից, որ նրանք գնեն:",
      "",
      "Նրանք էլ գնում են` իրենց փոքրիկին չնեղացնելու համար: Շատ են գնում նաեւ սրամիտ մարդիկ: Նրանք միանգամից մի քանի կիլոգրամ են գնում եւ հյուրեր են հրավիրում տուն: Հյուրերը գալիս-նստում ու սկսում են կոտրել պոպոքները, իսկ տանտերերը ծիծաղում են, զվարճանում: Մի քիչ չարչարվելուց հետո ծիծաղում են նաեւ հյուրերը: Եւ տանտերերը հաճույքով տեղեկացնում են նրանց, ու շատ են սիրում այդ մասին ասել բոլորին` տալով նրանց այդ փուչ պոպոքները, նրանք բացում են գաղտնիքը՝ հայտնելով, որ միեւնույն է, դրանք բոլորն էլ փուչ են, մենք արդեն փորձել ենք, մենք գիտենք: Եւ փակ կամերան մաքուր տեսագրում է այն պահը, թե ինչպես է զարմանում հայտնի, շատ հայտնի բուսաբանական գիտությունների դոկտոր-պրոֆեսորը: Եւ նա իր ասիստենտի հետ գնում է նրա ամբողջ երկու պարկ պոպոքը ու տանում ստուգման: Հետո մյուս օրը, ավելի համոզվելու համար, նա այցելում է այդ այգին եւ ուսումնասիրում 12 ընկուզենիները: Եւ այդպես էլ ծառերի տակ, զարմացած ուտում է խորովածը ու խմում գինին: Իսկ ծերունին ժպտում է: Եւ դրանից հետո նա իր հաճախորդների հետաքրքրությունը բավարարելու համար ավելի հաճախ է այդպես ժպտում ու իր վաճառասեղանի մի անկյունում պոպոքները ջարդել-ստուգելու համար հատուկ քար է պահում: Եւ նրան հաճախ են մոտենում մարդիկ, որոնք իրենց առեւտուրն արել-վերջացրել են հիմնականում, եւ արդեն շատ քիչ փող է մնացել: Եւ նրանք գնում են մեկ կիլոգրամ, քանի որ խոստացել են ընկույզ տանել տուն, ու չեն հավատում, որ մեկ կիլոգրամի մեջ գոնե կես կիլոգրամ առողջ չլինի:",
      "",
      "Համալսարանական իր թոռը երբեմն ընկերների հետ այցելում է նրան ու բոլորին մի-մի բուռ պոպոք է տալիս` բոլորը ուրախ ժպտում են, բոլորն էլ գոհ են մնում: Ինքն էլ է ժպտում, եւ այդ ժպիտից այն կողմ նշմարվում է մի երիտասարդ զույգի պատմություն: Եւ մաքուր ձայնագրությունից լսելի է, թե ինչպես աղջիկը տղային ասում է` արի երկու կիլոգրամ գնենք, ու եթե այդքանի մեջ գոնե երկու առողջ ընկույզ գտնվի, ուրեմն մեր բախտն է դա:",
      "",
      "Ու նա շփոթվում է, նա վստահ է, որ իր պոպոքները բոլորն էլ փուչ են, ու դա նրան դրդում է գողության: Նա աննկատ երկու առողջ ընկույզ է թռցնում հարեւան վաճառողից ու խառնում իր վաճառած ապրանքին, եւ տղան ու աղջիկը գնում են: Եւ այդ տղան արդեն տարուց ավելի ամեն շուկա գալուց իր պոպոքից ձեռի հետ մի կես կիլո առնում է ու հարցնում, թե ինչպես են Ռաֆայել պապի գործերը: Եւ այսպես, հիմնականում առեւտուր անողները ժպտալով կես կիլո, մի կիլո գնում են ու գոհ հեռանում, մինչեւ այժմ ոչ մեկը դեռ չի բողոքել, բացի մեկից: Այս մարդը մի օր եկել ու սկսել է կռիվ անել, պարզվում է, որ տարել, հյուրասիրել է իր հյուրերին, ու մի պոպոք առողջ է դուրս եկել, եւ ինքն է շփոթվել դրանից:",
      "",
      "Նա բացատրում է, որ այդպիսի բան լինել չի կարող, կամ խառնվել է այդ մի հատը, կամ կողքի վաճառողն է դիտմամբ նետել իր տոպրակը, որովհետեւ տարիներով ստուգված է իր բերքը, իր պոպոքները բոլորն էլ փուչ են: Եւ եթե ուզում է, թող վերցնի քարը ու ինչքան ուզում է ջարդի: Մարդը բարկացած մի կիլոգրամի չափ ջարդել է, հետո ներողություն է խնդրել եւ ուրախ-ուրախ նորից հինգ կիլոգրամ գնել: Իսկ նա հիմա ուշադիր հետեւում է, որ կողքից մեկը հանկարծ առողջ ընկույզ չնետի իր պարկը: Մի երկու անգամ կողքի ընկույզ վաճառողները փորձել են նրանից էժան գնել ու խառնել իրենցին, բայց նա շուտով գլխի է ընկել, ու հիմա ինչ էլ անեն, նրանց չի վաճառի: Հետո այդ ընկույզ վաճառողները գնացել են շուկայի տնօրենի մոտ բողոքի, բայց տնօրենն ասել է, որ դա արգելված ապրանք չէ, ու նա իրավունք ունի վաճառելու, մանավանդ, որ վաճառում է եռակի էժան ու չի թաքցնում, որ իր պոպոքը փուչ է: Իսկ մի օր նրա կողքի վաճառողը որոշել է իր առողջ ընկույզները վաճառել եռակի էժան` կարծելով, որ նրանից այլեւս չեն գնի: Հարեւանից, իհարկե, սկսել են շատ գնել, բայց իր հաճախորդների թիվը էլի չի պակասել դրանից, որովհետեւ, կամերայի կարծիքով, իր եւ նրա հաճախորդները տարբեր են, միմյանց հետ կապ չունեն:",
      "",
      "Նրա ժպիտը երբեմն ավելի բանիմաց ու խորամանկ է դառնում` դա այն օրերին է, երբ բոլոր վաճառողների ապրանքները պարտադիր սանիտարական ստուգում են անցնում, պարտադիր բժշկական ուսումնասիրության են ենթարկվում: Դե, նրա ապրանքը չեն ստուգում` կարծես արդեն ամեն ինչ պարզ է: Ու առավոտ ծեգին շուկա եկած հատուկենտ շտապող մարդիկ տեսնում են, որ իր վաճառասեղանի ետեւում հանգիստ, ժպտադեմ կանգնած է Ռաֆայելը ու վաճառում է իր փուչ պոպոքները: Պատկերացնո՞ւմ եք` բոլոր դարակները դատարկ են, ու միայն մի տեղ ընկույզ է դրված ու վրան գրված`«փուչ»: Եւ չնայած այդ շտապող մարդիկ նրանից ոչինչ չեն գնում, բայց, համենայն դեպս, դա մի խոսուն փաստ է, նրա առավելությունը, փակ կամերայի ամենահաջողված կադրերից մեկը:",
      "",
      "Եւ, ետ պտտելով ժապավենը, պտտելով պատմությունը, ժպիտի ձեւավորման ընթացքը` պարզ երեւում է, որ ոմանք էլ ուղղակի դեսուդեն անցնելով ու շրջելով, առանց գրածը նկատելու, մոտենում հարցնում են, թե ինչ արժի ընկույզը: Նա անմիջապես տեղեկացնում է, որ իր պոպոքը փուչ է, իսկ նրանք կամ չեն հավատում, որ հնարավոր է` բոլորն էլ փուչ լինեն, ու ժպտալով գնում են մի քանի կիլոգրամ, կամ փողը մեկնելուց հետո արդեն ամաչում են ետ վերցնել ու ոչինչ չգնել, կամ էլ արդեն առաջանում են որոշակի հետաքրքրություններ: Նա ասում է, բացատրում` ջարդեք-նայեք, բոլորն էլ փուչ են, բայց գնում են ու ասում` պետք չէ ստուգել, դու կշռի: Եւ ինքն էլ ստիպված կշռում է: Իսկ երբ վաճառասեղանին են մոտենում 16-17 տարեկան տղաներ` ուրեմն ամեն ինչ պարզ է:",
      "",
      "Մոտիկ փակցված բարձրախոսի մաքուր ձայնագրությունը տեղեկացնում է, որ նրանց մայրը կամ հայրը տվել են որոշակի գումար եւ ուղարկել շուկա` հատուկ ցուցակով, թե ինչ պետք է գնել: Բայց նրանց հարկավոր է տնտեսել մի քիչ դրամ` կինոյի կամ սիգարետի համար: Ու Ռաֆայել պապը նրանց էժան վաճառում է մեկ կիլոգրամ փուչ պոպոք: Եւ քանի որ փուչ պոպոքի մեկ կիլոգրամը համարյա կրկնակի տեղ է գրավում առողջի հետ համեմատած, այսինքն` քանի որ թեթեւ է, շատ է երեւում, տղաները մի կես կիլո էլ առողջ ընկույզ են գնում եւ խառնում փուչի հետ: Դե, իսկ ծնողներն էլ տանը երեւի ասում են` ոչինչ, երեխան անփորձ է, առնելու փորձ չունի, դրա համար գնացել է, անորակ ընկույզ է գնել: Ու դրանից հետո անմիջապես հաջորդում է մի այլ ձայնագրություն, եւ համապատասխան ժապավենի հետ երեւում է հետեւյալ պատկերը` ակնոցավոր մարդը մոտենում ու հարցնում է ոգեւորված` ուրեմն բոլորն էլ փո՞ւչ են, դատա՞րկ, ուրեմն, ինչքան ուզում ես ջարդի, բաց արա, նայի, դատա՞րկ է` հանճարեղ է, հոյակապ: Ու նա գնում է յոթ կիլոգրամ ու սկսում ջարդել: Բավական ջարդելուց հետո պարզվում է, որ բոլորն էլ փուչ են, բայց նա մի կողմ է քաշվում եւ շարունակում ջարդել, ու ժապավենի վրա երեւում են միայն նրա ջարդող ձեռքերը, հետո մի փոքր էլ է հեռանում, ու այլեւս ոչինչ չի երեւում:",
      "",
      "Նա դուրս է մնում, ու միայն շարունակվում է դատարկ, փուչ պոպոքի ջարդվելու ձայնը, եւ կադրի մեջ է մտնում մի այլ մարդ: Նա մոտենում է Ռաֆայել պապին ու մեկնում նրան խոշոր թղթադրամ: Փուչ պոպոքների ջարդվելու ձայների հետ մի կերպ ձայնագրության մեջ լսելի է դառնում, որ նա այդ պոպոքների վրա մեծ գրազ է շահել, ու որպես հատուցում՝ բերել է այդ փողը` ինչ ուզում է թող գնի այդ փողով իր համար: Փողը զոռով խոթում է նրա գրպանը ու հեռանում: Իսկ Ռաֆայել պապի համար ապրանքափոխանակության շուկայական օրենքը գոյություն չունի: Մյուս վաճառողները ընկույզ են տալիս ու կանաչի վերցնում փոխարենը, ընկույզ են տալիս ու պանիր վերցնում, եւ երբ սովածանում են, ուտում են: Իսկ նա միայն դրամով կարող է գնել նրանցից որեւէ ուտելու բան: Չնայած մի օր կանաչի վաճառողը հաջող առեւտրից հետո չի դիմացել գայթակղությանը ու մի կիլոգրամ գնել է այդ փուչ պոպոքից: Եւ փակ կամերայի տեսանկյունից երեւում է մի կիսախելագարի կերպար, որն առավոտյան շուտ օգնում է վաճառողներին իրենց ծանր պարկերը բերել-հասցնել վաճառասեղանների մոտ, ու դրա համար ստանում նրանց ապրանքից մի բան` խնձոր, պանիր, լավաշ, բողկ, ընկույզ կամ որեւէ այլ բան:",
      "",
      "Բայց այդուհանդերձ, նա ամենահաճույքով տեղափոխում է փուչ պոպոքի տոպրակները եւ ոչինչ չի պահանջում` ուղղակի վերցնում է մի քանի բուռ այդ պոպոքից, դնում քիչ հեռու ու սկսում ջարդել` միաժամանակ ուտելով վաստակած լավաշն ու պանիրը: Եւ, անկախ իրենից, մեկ նայում է թաքնված կամերային, մեկ էլ իր ջարդած փուչ պոպոքներին, եւ ուրախանում: Ու թվում է, թե միայն նա գիտի թաքցված կամերայի մասին: Ժապավենը ավելի ուշադիր ուսումնասիրելով` կարելի է որոշ մարդկանց քրեական պատասխանատվության ենթարկել: Այդ որոշ մարդիկ շրջում են շուկայով մեկ ու սրանից մի խնձոր են թռցնում, նրանից` մի քանի ընկույզ, մի դեղձ, մի վարունգ: Բայց Ռաֆայել պապից ոչ մեկը ոչինչ չի թռցնում` երեւի արդեն համոզվել են, որ փուչ է:",
      "",
      "Կրկեսի աշխատողները շատ ինքնատիպ պահվածք ունեն, ու կադրի մեջ ընկնելով, անմիջապես տարբերվում են մյուսներից: Նրանցից մեկն արդեն մշտական հաճախորդ է դարձել, ու հաճախ հենց նույն տեղում, այդ փուչ պոպոքները գնելիս, ցույց է տալիս իր մշակած ֆոկուսը, որն, ըստ երեւույթին, ավելի հեշտ է անել թեթեւ փուչ պոպոքներով: Եւ հյուրախաղերի մեկնելուց առաջ նա միշտ մեծ քանակությամբ գնում է: Եւ ժապավենը հոգեբանական վերլուծության ենթարկելիս՝ պարզվում է, որ հիմնական հաճախորդներ են նաեւ երիտասարդ, առողջ տղամարդիկ: Եւ մանավանդ կնոջ ներկայությամբ մի քանի կիլոգրամ գնում են ժպտալով, երեւի հիշելով ընկույզի որոշակի հատկությունները: Եւ միկրոֆոնը հապաղում է, բայց որակյալ փակ կամերան անմիջապես տարբերում է, երբ նրանց խառնվում է մի անառողջ, ծերացող տղամարդ: Դա հատկապես զգացվում է նրանց մոտեցումից, թե ինչպես են նրանք ուզում ցույց տալ, որ փուչ պոպոք գնելը, մանավանդ՝ կնոջ ներկայությամբ, միայն առողջության նշան է: Ու նրանք հպարտորեն գնում են այն` ցույց տալով, հասկացնելով, որ իրենց բնավ պետք չէ առողջ պոպոք, իսկ սա գնելը ուղղակի փոքրիկ առողջ հումոր է:",
      "",
      "Կադրի մեջ հաճախ ընկնում են նաեւ արտասահմանցիներ: Մանրամասն ուսումնասիրություններից ու ձայնագրություններից պարզվում է, որ արտասահմանցի հյուրերի մեջ, որպես կանոն, ամերիկացիները միշտ կես կիլո կամ մեկ կիլո գնում են այդ փուչ պոպոքից: Իսկ դեռ լույսը չբացված, երբ շուկայում ոչ ոք չկա, բայց թաքցված կամերան աշխատում է` այդ վաճառասեղանի վրա դրված է լինում փուչ պոպոքների մի փոքրիկ բլրակ: Հավաքարարը Ռաֆայել պապի պատահմամբ այս ու այն կողմ գցած պոպոքները հավաքում ու դարսում է նրա վաճառասեղանի վրա` դե պարզ է, հո տուն չի՞ տանի: Եւ սրանից անմիջապես հետո ժապավենը ենթարկվում է սոցիոլոգիական ուսումնասիրության: Պարզվում է, որ, չգիտես ինչու, ո՛չ, ոչ թե՝ չգիտես ինչու, այլ՝ բոլորիս համար էլ շատ պարզ է, թե ինչու, նրանից ոչ մի անգամ պոպոք չեն գնում զինվորականները: Նոր տարվա նախօրյակին Ռաֆայել պապի առեւտուրը վատ է գնում` չնայած այդ օրերին մի քանի անգամ ավելի շատ մարդ է այցելում շուկա: Բայց դրա փոխարեն նկատելի է, որ ամենահաջող առեւտուրը լինում է մարտի 8-ին ու մանավանդ ապրիլի 1-ին: Հետո թաքցված կամերայի մեջ երեւում է այդպիսի մի կամերա, եւ թվում է, թե կամերան ինքն իրեն է նկարել` խոշոր պլանով, բայց հետո պարզվում է, որ այդ կամերան թաքցված չի ու կախված է ինչ-որ մեկի ուսից: Այդ մարդը կինոյի աշխատող է: Եւ նա որոշել է մի տեսարան նկարել, որտեղ պարկը շրջվում է, եւ միջի ամբողջ ընկույզը թափվում է ասֆալտին: Եւ ձայնագրությունից իմանում ենք, որ նա կարծում է, թե փուչ ընկույզի թափվելու ձայնը ավելի հնչեղ է ու լավ: Եւ նա գնում է միանգամից ամբողջ մի պարկ: Այդպես պարկ-պարկ է գնում նաեւ մի մարդ, որի ով լինելը շատ դժվարությամբ է պարզվում:",
      "",
      "Կենտրոնից հաղորդում են, որ այդ մարդը հուշանվերների արտադրամասի վարիչն է, եւ նա այդ փուչ պոպոքներից փոքրիկ տիկնիկներ է պատրաստում, նաեւ ներկում է դրանք, ասես, հարմարեցնում վրան եւ, տեղադրելով հատուկ պատվանդանի վրա` այն դարձնում մանկական փոքրիկ գլոբուս: Եւ պարզվում է, որ այդ փուչ պոպոքները շատ ուշ են փչանում, ու ասեղի վրա հեշտությամբ են պտտվում, ու նաեւ ներկը երկար ժամանակ չի թափվում վրայից` մի խոսքով, փաստորեն, առեւտուրը պետական հիմքերի վրա է դրված:",
      "",
      "Եւ պատահմամբ ժապավենի վրա հայտնվում են տեսարաններ պատերազմից` ռումբեր, կրակոցներ ու անմիջապես դրանից հետո` Ռաֆայել պապը, իր փուչ պոպոքները վաճառելիս: Ինչ անհեթեթ տեսարան: Երեւի սխալմամբ ուրիշ ժապավեն են մոնտաժել: Պետք է կտրել այդ անկապ հատվածը, դեն նետել:",
      "",
      "Եւ կամերան, կարծես որսաշուն, մեզ տանում է ժամանակակից կերպարվեստի թանգարան, եւ կանգ ենք առնում երիտասարդ նկարչի նատյուրմորտի կողքին ու նայում: Խորունկ շրջանակի մեջ ամրացված է կանգնած ժամացույց, երկու չորացած ձուկ, եւ այդ ամենը շրջապատված է փուչ, դիմացկուն պոպոքներով: Եւ մի պահ Ռաֆայելի ժպիտը չքանում է, ու ձայնագրությունն էլ անհաջող է ստացվել այդ պահին: Եւ թվում է, որ կամերայի ու միկրոֆոնի կարծիքները չեն համընկնում: Պարզվում է` նրանից ինչ-որ մեկը ուզում է պոպոք գնել ուղղակի խղճալով: Եւ քանի որ ձայնագրություն չկա, մի կերպ Ռաֆայել պապի ձեռքի շարժումներից հասկացվում է, որ նա բացատրում է այդ մարդուն իր ընկույզների առանձնահատկություններն ու կարծես խնդրում, որ, եթե նա գնում է հենց այնպես, խղճալով, եթե իրեն պետք չեն այդ ընկույզները, ապա թող չգնի, պետք չի: Եւ երբ նա ցույց է տալիս մյուս ընկույզ վաճառողներին` պետք է հասկանալ, թե նա հասկացնում է այդ մարդուն, որ իր ընկույզն ամենալավն է վաճառվում, եւ ամենաշուտը շուկայում ինքն է իր առեւտուրը վերջացնում: Բայց այդ համառ մարդը շարունակում է տխուր ժպտալ, գնում է մի քանի կիլոգրամ ու, իրեն լավ զգալով, շոյված, գոհ հեռանում:",
      "",
      "Եւ երեխաների կամ առողջ տղամարդկանց այցելությունից հետո միայն ժպիտը կամաց-կամաց վերականգնվում է ու ստանում իր բնորոշ տեսքը: Եւ ճապոնական, գնդասեղի մեծության միկրոֆոնը, որն ամրացված է նրա շապիկից, մեզ է հասցնում մի քանի ձայնագրություն, ու, չնայած ժապավենի բացակայությանը, ձայներից հասկանալի է դառնում, թե ով է խոսում, նույնիսկ ինչ շարժումներ է անում, ու նրա ժպիտը ինչ փոփոխություններ է կրում այդ պահին: Սա, ըստ երեւույթին, տղան է, ամոթանք է տալիս հորը, թե` խայտառակ ես անում, անհարմար է: Իսկ հայրը, ամենայն հավանականությամբ, կիսաբարկացած, կեսաշխույժ ժպտում է ու բացատրում, որ նախ`իրենք ընկուզենիներով իրենց գոյությունը կպահպանեն, եւ երկրորդ` եթե մարդիկ այդ պոպոքները գնում են, նշանակում է՝ ինչ-որ բանի համար նրանց պետք են դրանք: Եւ այդ խոսակցությունից հետո համարյա ոչինչ չի լսվում՝ դրանից բացի: Առաջ ենք պտտում ձայնագրությունը, ու լսվում է խոսակցություն` շապիկն արդեն հագել է, դուրս է գալիս, եւ պարզ է, որ կինն է հարցնողը, թե կարո՞ղ է այսօր հետը մի քանի կիլոգրամ պոպոք բերել` ուտելու համար:",
      "",
      "Եւ լռում է Ռաֆայել պապը, եւ այդ ձայնագրված լռությունից պարզ հասկանալի է դառնում, որ նա մտածում է` այդքան մարդ ինձնից է ընկույզ գնում, ես ուրիշի՞ց պիտի գնեմ: Եւ այստեղ օգնության է հասնում ժապավենի մի փոքրիկ հատված` նա հարեւան վաճառողից ընկույզ է գնել ու բերել տուն: Ինքն ու կինը ջարդում-ուտում են, եւ գնածների մեջ մեկ-մեկ փուչ է պատահում, եւ նա, ժպիտը դեմքին, լուռ բարկանում է` ցույց տալով, որ սա ուրիշ փուչություն է, իրենն`ուրիշ, ու հետո մրթմրթում է, որ սրիկան խաբել, փուչ պոպոքը սաղացրել է վրաներս: Կինը շարունակում է լուռ մնալ, ու նրա լռությունը այն մասին է, որ շատ ես երեւակայում քեզ, իբր դու ոչ մի կապ չունես փուչ պոպոք սաղացնելու հետ, իբր մերն ուրիշ է, նրանցը` ուրիշ: Եւ մոտենում է ժապավենի վերջին հատվածը, այսինքն` հայտնի չէ, թե արդյոք սա՞ է վերջինը` գուցե վերջինը վաղուց նայվել է:",
      "",
      "Բայց, ինչեւէ, այս հատվածը շատ հաջող է տեսագրվել, ու ձայնագրությունն էլ միշտ համընկնում է ու նույնպես հաջող է ստացվել: Ու կարծես եւ՛ միկրոֆոնը, եւ՛ թաքցված կամերան համամիտ են այդ պատկերին: Ու քանի որ սա, փաստորեն, վերջին հատվածն է, այսինքն` սրանից հետո այլեւս ժապավեն ու ձայնագրություն չկա` ակամայից ավելի ենք լարվում եւ ուշադիր հետեւում, օրվա վերջն է, շուկան այնքան էլ բազմամարդ չէ, բայց չորս կողմում դեռ աշխույժ առեւտուր է գնում: Լավաշ վաճառողը սպասում է վերջին հաճախորդին, որ մնացած մի քանի կիլոգրամը էժան տա ու տուն գնա: Ռաֆայելն էլ ուր որ է կավարտի իր առեւտուրը ու կամաց-կամաց նախապատրաստվում է: Նրան է մոտենում երկար մազերով միջին տարիքի, բերետով, թավ, սեւ մորուքով, արտիստիկ կեցվածքով մի մարդ: Մարդը մի փոքր օրորվում է, կարծես քեֆը լավ է: Մոտենում է ու վստահ հարցնում է, թե ինչ արժի փուչ պոպոքը: Իմանալուց հետո նորից հարցնում է, թե ինչո՞ւ է կիլոգրամը երկու ռուբլի, եւ ոչ յոթ` հնարավոր չի՞ կիլոգրամը յոթ ռուբլով գնել: Ռաֆայելի ժպիտը մի պահ փոխակերպվում է, բայց հետո նորից վերականգնվում է, երբ այդ մարդը բարձրաձայն, հրավիրելով կողքի վաճառողների ու հաճախորդների ուշադրությունը, հայտարարում է.",
      "",
      "―Հայրիկ, ախր դու չգիտես, քո ընկույզները աշխարհի լավագույն ընկույզներն են․․․"
    ]
  },
  {
    "id": 6,
    "title": "Էդ գիշեր",
    "author": "Համբարձում Համբարձումյան",
    "image": "/covers/ed_gisher.png",
    "story": [
      "Էդ գիշեր Մոնիկան տունտեղը, երկու անչափահաս երեխաներին, իրենից տասնվեց տարով մեծ բռնակալ ամուսնուն թողեց, փախավ կրքոտ Լուիսի մոտ և սեր արեց նրա հետ նախ խոտի դեզի վրա, հետո երկտեղանի, շքեղ մահճակալի վրա, ապա բաղնիքում` հոսող ջրի տակ: Խեղճ, ամոթխած, նամուսով հայ կանայք ո~նց էին ուզում նրա տեղը լինել: Իսկ երբ Խորխեն բռնացրեց այդ աղավնյակներին կտուց–կտցի տված և իր ատրճանակն ուղղեց կիսամերկ Մոնիկայի և կիսահագնված Լուիսի կողմը, մեր հարևան Վարդուշը չոքեց Էրեբունի հիվանդանոցից մինչև Շենգավիթ քաշած լևի հոսանքով աշխատող հեռուստացույցի առաջ և ասաց. «Չկրակես, գեդինը դնեմ, էդ բանը չանես»: Խորխեն էնքան տղամարդ չեղավ, որ երկուսի վերջն էլ տար, այլ էշ–էշ ատրճանակը դրեց իր քունքին, ձգանը քաշեց և անշնչացած ընկավ գորգին, արնաշաղախ արեց պարսիկ խանումների ամիսների չարչարանքը: Հայ կանայք հանգիստ շունչ քաշեցին, բայց կասկածում էին, որ սա Խորխեի հերթական կեղտոտ խաղն է:",
      "Հարյուր քսան սերիա հետո պարզվեց, որ նրանք ճիշտ էին: Էլեկտրալարը քամուց կամ լուսագողերի` լևիից լևի մտնողների ոտնձգություններից կտրվեց, և լռեց մեր թաղում աշխատող միակ հեռուստացույցը: Կանայք ցրվեցին տներով, գնացին իրենց գուրման ամուսինների համար չեղած տեղից համով կերակուր պատրաստելու, որ նրանք չասեն` էս ինչ ես եփել, իրենք չասեն` ինչ ես բերել, որ ինչ եփեմ, որ տանը վեճ չլինի, գնացին իրենց երեխաների հետ բազմապատկման աղյուսակը սովորելու, որ նրանք մարդ դառնան, գնացին իրենց տառապանքի երջանկությունը վայելելու:",
      "",
      "Էդ գիշեր մեր թաղի անաշխատանք, Շենգավիթի շրջանի ոստիկանության կողմից հետախուզվող մարդիկ հավաքվել-պպզել էին Ստյոպենց պատի տակ և մի քանի շիշ օղիով, մի քանի քաշ պլանով, մի քանի թթու դրած վարունգով նշում էին նրա` Կոշի գաղութում գտնվող որդու ծնունդը: Խմում էին ու անզորությունից խեղդվում:",
      "",
      "Էդ գիշեր, այն ժամանակ, երբ մեր հարևանուհիները ախուվախ էին անում Մոնիկայի չստացված կյանքի համար, մայրս, ես և գյուղից երկու օրով մեր տուն եկած Ժաննա մորաքույրս, մոմի թրթռացող, աչք քոռացնող լույսի տակ մի պոտենցիալ մեռելի համար սգապսակի արհեստական ծաղիկներ էինք սարքում: Անսպասելի, այդքան սպասված երկու ժամով տրվող էլեկտրական հոսանքը սովորականից շուտ տվեցին: «Լույսը տվեցին»,– միաբերան ասացինք մենք: Ես նստած տեղից վեր կացա, ծափ տվեցի, թռվռացի, կկոցած աչքերով նայեցի մեր վեցմոմանոց կեղծ բյուրեղապակե ջահին և նրա շողարձակ փայլով հիացած` գոռացի. «Ուռռա¯»: Մայրս` չհասցնելու վախը սրտի մեջ, անմիջապես գործի անցավ: Հարևանից բերած կիպիտելնիկով գլուխս լվանալու համար ջուր դրեց և սկսեց ճաշի կարտոֆիլը կլպել, իսկ մորաքույրս արդուկը վերցրեց: Սերվանտի վրա դրված մոմը դեռ վառվում էր: Ես թոքերիս մեջ օդ էի հավաքում և նստած տեղից` չորս–հինգ մետր հեռավորությունից փչում էի, որ հանգցնեմ, բայց կրակը թռթռում էր ու չէր հանգչում:",
      "",
      "Էդ գիշեր հարբած, թմրացած Վլեն ու Գազանը կռիվ սարքեցին: Մայրս դեռ չէր կլպել բոլոր կարտոֆիլները, մորաքույրս դեռ չէր արդուկել բոլոր շորերը, ես դեռ չէի հանգցրել մոմը, երբ լսեցինք նրանց կռվի ձայները և մեր գործերը թողնելով` դուրս եկանք փողոց:",
      "",
      "Գազանը, որ պատերազմի ժամանակ անզեն դուրս էր եկել ավտոմատավոր ադրբեջանցու դեմ ու նրա կոկորդը կրծել, որ իմ Ջեկո շնից խաշլամա սարքեց ու դեռ ինձ էլ այդ խաշլամից հյուրասիրեց, որի կինը հարևանուհիներին բողոքել էր, որ նա իր կրծքի պտուկները ամեն գիշեր արյունոտելու աստիճան կծոտում է, ահա այդ Գազանը բռնել էր հորս ականջը ու բաց չէր թողնում: Նրանց մոտ խմբված տղամարդիկ չէին համարձակվում բաժանել, որովհետև նրանց բաժանելը նույնն էր, թե հորս իր ականջից բաժանեին: Ես քարը ձեռքիս կանգնել էի մեր դռան մոտ ու թեև շատ էի ուզում հորս օգնել, բայց չէի կարող, որովհետև Գազանի որդին էլ իրենց դռան առաջ էր կազմ ու պատրաստ կանգնել:",
      "",
      "Հայրս հաջողացրեց, ծնկով մի լավ հարված հասցրեց Գազանի որովայնին և նրա ատամների արանքից դուրս քաշեց այն, ինչ մնացել էր իր ականջից: Ազատագրված հայրս նոր թափ հաղորդեց կռվին: Մայրս ու հավաքված տղամարդիկ փորձեցին բաժանել կռվողներին, սրանք էլ երկուսով շուռ եկան իրենց բաժանողների վրա: Հորս բռունցքը իջավ մորս ականջին և նրա երկուգրամանոց ոսկե ականջօղը ընկավ գետնին ու կորավ: Խնդրելով, համոզելով, զոռով հորս տուն բերեցինք: Նա արնոտ շորերը փոխեց և զբաղվեց իր ականջով` այդ ընթացքում անընդհատ հայհոյելով փողոցում գտնվողներին ու մորս ազգուտակը: Երբ հասավ տատիս ու պապիս, մորաքույրս էլ չդիմացավ ու տաք արդուկով հորս բաց մեջքը նախշեց: Հայրս խոցված գազանի նման ոռնաց, թմրած ուղեղը ցավից մթագնեց, կանեստրով բենզինը բակից բերեց, ասաց` «Բոլորիդ պաժառ եմ տալու», և լցրեց մորս, մորաքրոջս, իմ, իր վրա, տնով մեկ շաղ տվեց: Շաղ տալուց հետո տեսավ վառվող մոմը: Ես թոքերումս ինչքան ուժ կար` փչեցի: Մոմը հանգավ: Հայրս գնաց խոհանոց լուցկի փնտրելու: Մենք տնից դուրս եկանք: Մորաքրոջս համոզեցինք, որ գնա մյուս քրոջ տուն, իսկ ես ու մայրս ուղղություն վերցրինք դեպի միլիցիայի մոտակա բաժանմունքը:",
      "",
      "Էդ գիշեր ես ու մայրս երեք անգամ հասանք քաղմասի շենքի մոտ ու ետ եկանք: Հենց սկզբից ես էլ, մայրս էլ գիտեինք, որ նա էդ բանը չի անելու: Երբ մենք վերջին ճամփորդությունից եկել, կանգնել էինք փողոցի ծայրին և մեր անելիքն էինք որոշում, պայթյունի ձայն լսվեց: Մենք կարծեցինք, որ հայրս է լուցկի ճարել, բայց պարզվեց, որ հարևանի` ոստիկան Արթուրի տան վրա նռնակ էին նետել: Հինգ րոպե անց մեքենաները ժամանեցին դեպքի վայր: Հայրս, նրանց տուլուլուների ձենը լսելով, դուրս եկավ փողոց ու ասաց. «Ես ձեր մերը… Իմ հանգիստը մի´ խանգարեք»: Միլիցեքը երեսուն հոգով հորս ծեծեցին, կիսամեռ արեցին, մեր դարպասից ներս տարան ու թողեցին միջանցքում:",
      "",
      "Էդ գիշեր դույլի ջուրը գոլորշիացավ, ու հարևանի կիպիտելնիկը վառվեց:",
      "",
      "Էդ գիշեր մեր տարածքի որձ շները հավաքվել էին փակի տակ պահվող Լեդիի տիրոջ լուսամուտի տակ և նրա համար սերենադներ էին երգում:",
      "",
      "Էդ գիշեր Ստյոպին ձերբակալեցին: Ստյոպը հինգ տարի նստեց, դուրս եկավ, մահացավ ու այդպես էլ չպարզվեց` ի՞նքն է եղել նռնակ նետողը, թե՞ չէ:",
      "",
      "Էդ գիշեր ծեծված, ջարդված հայրս թավալվում էր իր արյան ու բենզինի մեջ և սպառնում էր ինքն իրեն այրել:",
      "",
      "Էդ գիշեր ես ու մայրս նստել էինք մեր դռան մոտ ու տուն չէինք մտնում: Մայրս լաց էր լինում, իսկ ես չգիտեի, թե ինչ անեմ:"
    ]
  },
  {
    "id": 7,
    "title": "Ալիբի",
    "author": "Աղասի Այվազյան",
    "image": "/covers/aram_patchyan.png",
    "story": [
      "Դատախազության աշխատակցի ասելով` ինձ փնտրում էին արդեն մեկ ամսից ավելի: Ես քաջերից չեմ, ապրել եմ խոհեմ, և տագնապահար կլինեի, եթե հենց սկզբից չզգուշացնեին, որ իմ ներկայությունը անհրաժեշտ է ուրիշի քրեական գործով: Իսկ ուրիշի գործը, ամեն դեպքում, կատակ բան չէր` մարդասպանություն, և իմ անձի նույնիսկ հիշատակումը նման գործում արդեն խաթարում էր իմ` մշտաբնակի կանոնավորված կյանքի անելևէջ ընթացքը:",
      "Այնուամենայնիվ, ուրիշ ելք չունենալով, ես պատրաստ էի հեզաբար կատարել ինձանից պահանջվող բոլոր անելիքները: Տարան մեղադրյալի մոտ, նա ինձ ճանաչեց: Մնում էր, որ ես էլ իրեն ճանաչեի: Ես նրա ալիբին էի: Ասացի, որ նրան առաջին անգամ եմ տեսնում:",
      "Ներշնչելով և պարտադրելով, որ ես, խղճի ձայնին հետևելով` ճշմարտության դեմ չմեղանչեմ, նրան ինձ երկրորդ անգամ ցույց տվեցին: Սենյակն այնպիսին էր, որ ես նրան տեսնում էի, նա ինձ` ոչ: Կրկնեցի, որ առաջին անգամ եմ տեսնում:",
      "– Արդեն երկրորդ,- հեգնամտեց դատախազության աշխատակիցը և ասաց, որ ավելի հավաք լինեմ և մանրազնին ու ուշադիր դիտեմ:",
      "Այդպես էլ արեցի` մտովի ինքս ինձ կրկնելով, որ իմ հիշողությունից է միգուցե կախված մարդու կյանքը:",
      "Երկար ու մանրակրկիտ դիտելուց հետո կրկին ասացի, որ ես նրան չեմ ճանաչում:",
      "– Չեք ճանաչո՞ւմ, թե՞ չեք տեսել:",
      "Այս երկու երևույթի միջև թերևս մեծ տարբերություն կար, և ես վերստին լարեցի ուշադրությունս:",
      "– Չեմ տեսել,- ասացի ես:",
      "Ստորագրելով իմ անցաթուղթը` քննիչն ասաց.",
      "– Դուք նրա միակ ալիբին էիք… Եվ եթե իսկապես նրան չեք տեսել, նրա վիճակը շատ ծանր կլինի… Սակայն ճշմարտությունը նման դեպքում ամեն ինչից վեր է…",
      "Դատախազությունից դուրս եկա թեթևացած, բայց այդ թեթևությունը մակերեսի ազատություն էր: Քանզի իմ խառնվածքի ծայրահեղ հատկություններից մեկը` այն, որ ես ինձ միշտ դնում եմ դիմացինիս տեղը և վերզգում նրա զգացածը, տառապում, վախենում նրա փոխարեն, հետզհետե սկսեց գործել: Ճշմարտությունը սկսեցի դիտել երկու կողմից` նրա և իմ: Մեր առերեսման ամբողջ պատկերը ավելի ցցուն, ընդգծված մակատեսքով վերախաղացվեց իմ մեջ: Ես հիշեցի, որ ինձ տեսնելուն պես նրա աչքերն աշխուժացան… Ինչո՞ւ… Ուրեմն նա իր հույսը կապել էր ինձ հետ… Ինչո՞ւ… Եվ որտեղի՞ց նա ինձ գիտեր: Ասել էր, որ սպանության ժամերին նա հանդիպել է ինձ «Այրարատ» կինոթատրոնի ավտոսրահում և զրուցել ամերիկյան մեքենաների մասին: Ավտոսրահ ես այցելել եմ մի քանի անգամ: Օրերն ու ժամերը չեմ հիշում… Նա ինձ հիշում է, ես նրան` ոչ: Ոչ միայն չեմ հիշում, ես նրան տեսնում եմ առաջին անգամ: Բոլորովին անծանոթ դեմք է: Բայց ինչո՞ւ նա ուրախացավ` ինձ տեսնելով: Ինչո՞ւ: Գուցե ինչ-որ ժամանակ ինձ տեսել է ավտոսրահում: Ոճրագործությունից առաջ: Եվ ալիբի ընտրել իր համար: Նկատելով իմ մոլոր արտահայտությունը: Իսկ ես այդպիսին եմ: Թեպետ իմ գործը չի… Ես կշփոթվեմ քրեագիտական վերլուծություններում… Ինձ համար կարևոր է ճշմարտությունը… Ինձ համար կարևոր է` տեսե՞լ եմ նրան, թե չէ… Թեկուզ ոչ այն օրն ու ժամին, երբ տեղի է ունեցել սպանությունը, այլ ընդհանրապես` տեսե՞լ եմ նրան իմ կյանքում, թե ոչ… Երկմտանքի այդ անիվը, որ պտտվեց իմ մեջ, իր չարխերի արանքն առնելով հինն ու նորը, տեսածս ու երևակայածս, գիտակցությունս ու ենթագիտակցությունս, ինձ մտցրեց նյարդային աղտամուղտի մեջ… Ինչ բան է տեսել, ինչ բան է հիշել, ինչ բան է պահի մեջ երևացող և հիշողության մեջ մնացող որևէ առարկա` գոյության խաբեական իրականությունում:",
      "Երբ մետրոյի «Զորավար Անդրանիկ» կայարանից դուրս ես գալիս, ելքը և աստիճանները մի կերպ են ընկալվում: Պատկերը` նույն վաճառասեղաններով, մարդկանցով երևութանում է յուրովի, միայն «ելք» է քո այդ գործողության անունը:",
      "Երբ մտնում ես մետրոյի նույն այդ «Զորավար Անդրանիկ» կայարանը, նույն այդ աստիճանները, նույն վաճառասեղաններն ու նույն մարդիկ բոլորովին այլ կերպ են ընկալվում:",
      "Կարծես տարբեր քաղաքների տարբեր մետրոների տարբեր կայարաններ են: Պատկերն ուրիշ է` իր մակատեքստով, տրամադրական կենսոլորտով: Լոկ գործողության անունն է փոխվում` «մուտք»: Կարող է և հակառակը լինել: Կարևորը դա չէ:",
      "Կարևորն այն է, որ երբեք ոչինչ իր իսկական տեսքով չես ընկալում: (Եթե իսկական տեսք ընդհանրապես գոյություն ունի): Տեսնում ես պահը և ոչ թե առարկան: Ստացվում է` դու չես տեսնում իրական պատկերը: Շատերը համոզված են, որ ճանաչում են իրենց մերձավորներին:",
      "Երբեմն նրանք զարմանում են` այս պահին տվյալ դեմքը, ասենք` կնոջ դեմքը անծանոթ է թվում, կամ անծանոթության երանգ ունի: Ավելի գեղեցիկ է կամ ավելի տգեղ, կամ ոչ այս ոչ այն, այլ մի ուրիշ դեմք է: Մի ուրիշ պատկեր: Թերևս պատճառը որոնվի կիսադեմի կամ երեք քառորդ դիտակետի մեջ:",
      "Բայց նույնիսկ բացարձակապես նույն դիրքով ու նույն լույսով օրվա միևնույն ժամին, անկողնում, խոհանոցում դուք հաճախ տեսնում եք մի անձնավորության տարբեր դեմքերը:",
      "Եթե ավելի հեռուն գնանք` դուք ընդհանրապես չեք տեսնում ձեր մերձավորի դեմքը: Ի՞նչ կարող եք հիշել մեկ շաբաթ հետո տանից հեռու, ի՞նչ կարող եք մտաբերել 20, 30, 40 տարի անց ձեր մեծ բաժանումից հետո: Հոնքի մի մասը, ծնոտը, ականջի ձևը, եթե երբևիցե նկատել էիք նրա ականջները: Թերևս ականջները այդպես էլ չէիք տեսել:",
      "Դուք պետք է ձեր զգացմունքներից որևէ մի երանգին փաթաթված թրթիռ հիշեք` մտաբերելու համար ձեր հարազատին: Եվ նույնիսկ այդ թրթիռն էլ հազար ու մի երանգ ունի, որոնց ընտրությունը կախված է հիշողության պահի հուզական վիճակից:",
      "Հեռուստացույցի էկրանին կատարվող գործողությունից դուք ինչքա՞ն բան կարող եք տեսնել, չեմ ասում` ըմբռնել: Երեք գործող անձանց գործողություննե՞րը, նրանց փոխադարձ հայացքնե՞րը, յուրաքանչյուրի կերպարա՞նքը, նրանց դեմքե՞րը, դեմքերի մանրամասնե՞րը… Դրա համար մի կյանքը հերիք չէ` լոկ մի կադրի համար… Այնպես որ` դուք ոչինչ չեք տեսնում:",
      "Եթե այդ գործողությունը երկրորդ անգամ դիտեք (իսկ կյանքում դրա հնարավորությունը չկա), լավագույն դեպքում կտեսնեք միայն մի հերոսի ընդհանուր պատկերը: Քիթը, բերանը, աչքերը առանձին-առանձին չեք տեսնի: Եթե օպերատորը ցույց չտա: Իսկ ո՞ր օպերատորն է ցույց տալիս ձեր կնոջ մանրամասները: Ինքներդ եք ընտրում, և ամեն անգամ պատկերը տարբեր է: Ի վերջո, դուք չեք կարող տեսնել մի առարկան ամբողջովին: Դուք երբեք պատկերացում չեք ունենա առարկայի իսկական պատկերի մասին, եթե այն գոյություն ունի:",
      "Ես հարց եմ տալիս ինձ` կարո՞ղ եմ հիշել հորս: Արթնացնում եմ իմ զգացմունքները նրա նկատմամբ և հիշում հարազատությունը միայն: Գնալով` ես չեմ կարողանում նրա ամբողջական և մշտական, հավերժական ու անփոփոխ կերպարը պատկերել:",
      "Իմ լինել-չլինելու տառապանքները հյուսեցին մի կախովի կամուրջ, որը տարավ Գոյարարի մոտ:",
      "– Ժամանակն է մի նոր ջրհեղեղի,- ասաց Գոյարարը: – Մարդկությունը շեղվել է բանականից, պղծվել է ամեն ինչ…Դու աշխարհի ալիբին ես… Ասա` տեսել ես այդ ամենը…",
      "– Ի՞նչը… այդ ամենը,- շփոթված մտմտացի նսեմս:",
      "– Աշխարհը… – ասաց զարմացած Գոյարարը:",
      "Ես ուզեցի պատկերացնել աշխարհը: Տարբեր առարկաներ, գոյեր, ձայներ խառնվեցին, ջանում էի մի ձև տեսնել, մի որոշակիություն մտցնել իմ երևակայության մեջ` ոչինչ չէր ստացվում: Ամեն ինչ միահյուսվեց, մի ընդհանուր զանգված դարձավ` դեռ մի գույնի ու ձևի, ապա տարբեր ու տարբեր, և սկսեց մոտենալ ու հեռանալ` ոչ կողմ ուներ, ոչ նիստ, ոչ ձև, ոչ հնչյուն… Ճգնեցի հասկանալ` ո՞րն է պիղծն ու մաքուրը, խառնարարն ու բանականը, ի՞նչն է առաքինին ու պակասավորը այդ անորոշ թանձրուկի մեջ, և բառերը, որ իմ ուղեղում միայն հայերեն էին և ռուսերեն, և իմաստները, որ գոնե շրջագծել էի ինչ-որ զգացմունքներով, դուրս եկան իրենց սահմանագծից, ցնդեցին…",
      "Պատկառազդու Գոյարարի առջև կուչ եկած` ես փորձում էի ներողություն խնդրել իմ վատ հիշողության համար, ասել, որ ես ալիբի չեմ կարող լինել… սակայն չէի կարողանում նրան տեսադաշտիս մեջ առնել, որպեսզի կարողանայի որոշակի ուղղությամբ, հարգալից, ինչպես պատշաճ է հավատացյալ և բարեպաշտ անձնավորությանը, պարկեշտ ու հեզաբարո բարբառել: Նա մեկ ծերունի էր երևում, մեկ` հաղթանդամ պարմանի, մեկ` լույսի վիթխարի խաղ…",
      "– Ես նրան չեմ տեսել,- վերջապես արտաբերեցի գլխահակ:",
      "– Ի՞նչը չես տեսել… -նորեն զարմացավ Գոյարարը: – Աշխա՞րհը…",
      "– Այո… – գլուխս տմբտմբացրի ես:",
      "– Բայց նա քեզ տեսել է… – ասաց քննիչը:",
      "Ես սթափվեցի:",
      "– Ո՞վ` նա:",
      "– Մեղադրյալը:"
    ]
  },
  {
    "id": 8,
    "title": "Գրամեքենա",
    "author": "Ռաֆայել Նահապետյան",
    "image": "/covers/aram_patchyan.png",
    "story": [
      "Գրամեքենաս հին էր ու մաշված և վաղուց արդեն հիմնական նորոգման կարիք ուներ, սակայն ես անընդհատ հետաձգում էի այդ կարևոր գործը, քանի որ ֆինանսական նեղ վիճակում էի, իսկ միակ ելքը` մեկ տարի առաջ տպագրած գրքիս հոնորարը, չգիտես ինչու, չէին վճարում, այնպես որ ստացվում էր, որ դա ո՛չ ելք է, ո՛չ մուտք, այլ փակուղու պես մի բան: Ձեռագիրս ահավոր էր, այդ պատճառով էլ, ճարահատյալ ու մեծ դժվարությամբ, շարունակում էի հին ու մաշված գրամեքենաս օգտագործել, սակայն սա հանկարծ ինձ սկսեց մատուցել տհաճ ու տարօրինակ անակնկալներ: Սովորական ու պարզ որևէ բառ մեքենագրելիս, ասենք, «իրիկնամուտ», երբ աչքս պատահաբար թղթին էր ընկնում, ձեռքս օդի մեջ քարանում էր: «Տրանսկրիպցիա»` ապշած կարդում էի ես` ոչ մի կերպ չկարողանալով հասկանալ, թե այդ անսովոր ու համարյա մոռաված բառը որտեղից հայտնվեց:",
      "-Ցնդածի մեկը,- հարցնում էի գրամեքենայիս,- մտքիդ ի՞նչ է:",
      "Գրամեքենաս, իհարկե, ոչինչ չէր պատասխանում, քանի որ հարց տալուց առաջ մատներս ստեղներից հեռատեսորեն վերցրած էի լինում` վախենալով, թե այդ սրիկան, պատահական որևէ հարված առիթ դարձնելով, անձիս հասցեին կարող է վիրավորանք կամ անվայելուչ խոսք տպագրել: Սակայն վատն այն էր, որ մարդկանց հետ զրուցելիս, ինձանից անկախ ու անսպասելի, ես նույնպես սկսեցի խոսակցության թեմայի ու մտքի հետ բացարձակապես ոչ մի կապ չունեցող որևէ անհեթեթ բառ արտասանել: Ասենք, «Երեկոյան գնալու եմ թատրոն» սովորական նախադասությունը արտաբերելիս ականջներս հանկարծ սարսռանքով արձանագրում էին «Երեկոյան գնալու եմ կոլտնտեսություն» անիմաստ բառակապակցությունը: Կոլնտեսություն գնալու սովորություն (այն էլ, երբ դրանք դեռ կային, այն էլ երեկոյան) ես ընդհանրապես չունեի ու տեսնելով զրուցակցիս զարմացական հայացքը` արդարանում էի.",
      "-Հոգնած եմ,- ասում էի:",
      "-Պատահում է,- ներողամտորեն ծիծաղում էր զրուցակիցս:",
      "Իսկ մի օր աշխատելիս գրամեքենայիս տառաֆոնդից վայր ընկավ «Վերջակետը»: Համոզվելով, որ չի հաջողվում այն իր տեղն ամրացնել, գործս շարունակելիս ես նախադասություններն այնպես էի կառուցում, որ դրանք շատ երկար լինեն ու բազմակետերով ավարտվելն արդարացվի: Կարճ ժամանակ անց այդ գործում այնքան վարպետացա, որ տեքստերում եղած բազմակետերի առատությունն ու վերջակետերի բացակայությունը պարզապես չէր նկատվում: Բայց մի օր ծանոթներիցս մեկը, ուշադիր ու ցավակցաբար ինձ նայելով, հայտնեց, որ ամենքն այն կարծիքին են, թե վերջերս շատ եմ փոխվել.",
      "-Մի տեսակ ցրված ես դարձել,- ասաց ծանոթս,- տեղի-անտեղի անիմաստ ու անհեթեթ բառեր ես օգտագործում, միտքդ շատ խճճված ես արտահայտում, ավարտում բազմիմաստ, մշուշոտ բառերով կամ ընդհանրապես չես ավարտում:",
      "Ես նրան ցանկացա պատմել գրամեքենայիս հետ նույնանալու երևույթի մասին, բայց հետո մտածեցի, որ դրանով գործն ավելի կփչացնեմ, նա ինձ չի հասկանա կամ խենթի տեղ կդնի: Նորից հոգնությունս պատճառ բերելով` կտրուկ փոխեցի խոսակցությունը, բայց հասցրի նկատել, որ ծանոթիս հայացքում եղած ցավակցությունն ու կասկածը խորացան: «Ոչինչ,- հուսադրեցի ինքս ինձ,- շուտով հոնորարը կստանամ, գրամեքենաս կնորոգեմ ու ամեն ինչ իր տեղը կընկնի»: Բայց հետո վայր ընկավ «ս» տառը, ու ստիպված խուսափում էի «ս» ունեցող բառեր օգտագործելուց (առօրյա կյանքում նույնպես սկսեցի բացարձակապես անտեսել նման բառերի գոյությունը. ինչ խոսք, սա մարդկանց հետ հարաբերվելս նկատելիորեն դժվարացրեց), իսկ Գայանեին ուղղված գրություններում «սիրելիս» սովորական դարձած բառի փոխարեն հայտնվեց «Թանկագին»-ը: «Թ»-ի վայր ընկնելուց հետո ցանկացա անցնել «իմ միակ» դիմելաձևին, բայց ժամանակին նկատեցի, որ «Մ» ն նույնպես շարժվում է: Պահպանեցի «Թանկագին»-ը, այն փոքրիկ տարբերությամբ միայն, որ «Թ» չէի մեքենագրում: «Անկագին,- գրում էի,- երեկ երեկոյան…»: Եվ այլն: Մարդիկ ու ես սկսեցինք զգալի դժվարությամբ միմյանց հասկանալ, քանի որ խոսելիս որոշ տառեր «կուլ» էի տալիս` չէի արտասանում, ավելի ճիշտ` չէի կարողանում արտասանել: Բայց գրամեքենայիս տառերի վայր ընկնելը շարունակվում էր, ու, դրանից կախված, բառապաշարս այն աստիճանի աղքատացավ, որ մարդկանց հետ լինելիս գերադասում էի լռել: Այս փաստը բոլորի կողմից իբրև վիրավորանք ընդունվեց, քանի որ նախկինում ասող-խոսող մեկն էի, նույնիսկ շատախոս: Ծանոթներս սկսեցին ինձանից խուսափել, իսկ Գայանեն, «Անկագին» դիմելաձևը «Ստոր ու նողկալի ծաղր» համարելով, վերջ տվեց մեր ձանձրալիորեն երկար ու ձանձրալիորեն անիմաստ կապին: Ե՛վ ես, և՛ նա վաղուց արդեն զգում էինք դրա կարիքը, բայց անհրաժեշտ վճռականություն չէինք գտնում և, բացի այդ, պակասում էր հարմար առիթը: Գայանեն ի վերջո հարմար առիթ գտավ: Ու վճռականություն հանդես բերեց: Բավականին ժամանակ անց սկսեցի հստակորեն գիտակցել, որ մարդկանց կողմից լքված ու շատ միայնակ մեկն եմ դարձել և որ ինձ սկսում են մոռանալ, չնայած կամ, շարունակում եմ լինել: Մխիթարությունս այն էր, որ խոստացել էին հոնորարս ուր որ է վճարել: «Այնպես որ,- հուսադրում էի ինքս ինձ,- փողս կստանամ, գրամեքենաս կվերանորոգեմ, մարդկանց հետ նախկին փոխհարաբերություններս, կապերս կվերականգնեմ, ու ամեն ինչ իր տեղը կընկնի»: Բայց այդ հեռանկարը ինձ ավելի ու ավելի դժվար իրագործելի էր թվում: Գործը հատկապես դժվարացավ, երբ փչացավ գրամեքենայիս մեծատառերը խփող մեխանիզմը: Հիմա արդեն բոլորը բարձրաձայն, անթաքույց չարությամբ հայտարարում էին, որ անասելի մեծամտացել եմ ու մարդկանց սկսել եմ վերաբերվել արհամարհանքով և անհարգալից: Բացատրելու հնարավորությունից զրկված լինելով` ճարահատյալ լռում էի, և այս լռությունս իբրև լրացուցիչ վիրավորանք էր ընկալվում: Ապրելս անչափ դժվարացավ: Գոնե եղածը պահպանելու համար որոշեցի գրամեքենաս ամեն օր յուղել, և զարմանալին այն էր, որ զգացի, թե ինքս էլ նման մի բանի կարիք ունեմ: Ոչ յուղվելու, իհարկե: Սկսեցի խմել: Սա մարդկանց համբերության բաժակը լցնող վերջին կաթիլը դարձավ: Ինձանից վերջնականապես երես թեքեցին: Ամենքը: Ես նրանց համար կարծես թե չկայի: «Այսինքն « կարծես թե»-ն այստեղ կարծես թե միանգամայն ավելորդ է հնչում,- մտածում էի ես, որովհետև ո՞նց կարող է պատահել, որ բոլորը սխալվեն, իսկ ես ճիշտ լինեմ»: Այնպես որ, հավանաբար չկայի: Չնայած հստակորեն զգում էի, որ կամ: Կարծես թե:",
      "Երբ վերջապես ստացա գրքիս հոնորարը ու գրամեքենաս նորոգման տալու համար (վարպետի հետ նախապես պայմանավորվել էի) կափարիչն էի որոնում, հանկարծ անշարժացա: Ինչո՞ւ էի ցանկանում գրամեքենաս վերանորոգել: Որպեսզի վերականգնեի մարդկանց ու աշխարհի հետ խզված նախկին կապե՞րս: Բայց կարիք կա՞ր: Իմաստ ունե՞ր վերականգնել մի բան, որ այդքան հեշտորեն խզվում է: Ի՞նչ երաշխիք, որ վաղը կամ մյուս օրը դրանք կրկին չէին խզվի` որևէ այլ հասարակ պատճառով: Իմաստ ունե՞ր որոնել ու գտնել մի բան, որը մշտապես կորչելու վտանգի է ենթակա: Գրամեքենայիս գլխավերևում կանգնած` ես մեքենայաբար սկսեցի հարվածել միակ պահպանված տառի ստեղնին` չչչչչչչչչչչչչ…",
      "Ու տառը վայր ընկավ: Ես դա իբրև բացարձակ լռության խորհուրդ ընկալեցի:",
      "Հարվածեցի գրամեքենաս իրականության հետ կապող վերջին ստեղնին ՝…",
      "Երրորդ զարկից հետո գրամեքենաս իրականության հետ բացարձակապես խզվեց:",
      "Մնացի ես: Միայն չհասկացա, թե ինչու «մնացի ես» բառերը շուրթերիս դառն ու ահավոր ժպիտ առաջացրին:"
    ]
  },
  {
    "id": 9,
    "title": "Գիր֊ղուշ",
    "author": "Գուրգեն Խանջյան",
    "image": "/covers/aram_patchyan.png",
    "story": [
      "Ուսուցիչը հոգնել էր` էս աշակերտները գնում-գալիս, կպռշկում էին ու միշտ` նույնը. «Ախր, ուստա, մենք սենց ամեն բան թողինք, ընգանք քու հետևից, ու էս ինչքան վախտ ա անապատներով քաշ ես տալի, կարող ա՞ գիդաս ուղտ ենք, ո´չ խմածներս ա մի բան, ո´չ կերածներս, ամիսներով կնիկ չենք տեսնում, բա էսի կյանք ա՞, որ մենք ապրում ենք: Չէ, բան չենք ասում, ուստա ես, վրեդ ահագին խելք կա, հարգում ենք, իսկականից հարգում ենք ու հլա սիրում էլ, բայց հետո՞… Բա մի բան չես ասելո՞ւ, կոնկրետ, մեր վերջն ի՞նչ ա, այսինքս` վերջը պարզ ա, վերջից էն կողմ մի բան ըլնելու ա՞, մի բանի տեր դառնալու ե՞նք, թե էլի` էս բոմժ վիճակը, երկինքներով էլ պտի էլի քաշ տաս էս կողմ, էն կողմ: Չէ, թե ազգին իսկա-կանից պետք ա, մենք ղուրբան, բան չենք ասում, բայց մեջներս մի քիչ կասկած կա, մի նեղացի, հլա քեզ մի րոպե դիր մեր տեղը, դիր ու մարդկայինով նայի»:",
      "Ուսուցիչը լսեց, հայացքն իջեցրեց, որ բարկությունն ու տհաճությունը չերևա, փայտի պոչով հողը փորփրեց ու շվշվացրեց, իբր` ես հանգիստ եմ, ու էդպես հանգիստ էլ վերջում ասաց`«Լավ ա լինելու, տղերք, իզուր եք իրար անցել, հաս-տատ լավ ա լինելու, համենայնդեպս` էստեղի ամենալավից հազար անգամ լավ, քիչ մնաց, հեսա ես գնալու եմ, արդեն պարզ զգում եմ… »: «Վայ մեզ»,– մղկտաց Պետրոսը: «Մի վռազի, ուստա, ո՞ւր ես վռազում»,– ասաց Սիմոնը: «Միամիտ մի եղեք, իմ վռազել-չվռազելով չի, որ կանչում են` պիտի գնաս, օրենք ա: Ուրեմն, ի՞նչ էի ասում… Հա, ես որ գնացի, էնտեղ արդեն ամեն բան կպատրաստեմ, ու որ դուք գաք, ես իմ Հոր կողքին նստած… »: «Ա՞ջ, թե՞ ձախ»,– հարցրեց Թովմասը: «Ի: Պարզ չի՞, որ աջ: Ու դուք որ գաք, ձեզ ամենալավ ձևով կդիմավորենք»: «Լավ ա»,– ասաց Թադևոսը: «Չէ, բայց հարց կա,– ասաց Թովմասը:– Բա որ հանկարծ, աստված ոչ անի, ես քեզնից շուտ գնամ ընդե, բա մի նշանաբան չկա՞, որ Հորն ասեմ, իմանա` քեզնից եմ էկել»: «Ձեզնից ոչ ոք ինձնից շուտ չի գնալու, ես դա գի-տեմ»: «Բայց խի՞ ես էդքան վստահ, է՜, քարից ընկնել կա, օձի կծել կա… »,– հա-մառեց Թովմասը: «Լինելու բան  չի,  ե´ս եմ ձեզ ասում: Չհասկացա,– հանկարծ վր-դովվեց ուսուցիչը,– կարող ա՞ ձեր աչքի առաջ չէր, որ ջրերի վրայով գնացի-էկա, կամ էլ` որ էն քյոռին տեսնել տվի, բա էն Ղազարի գո՞րծը… Չեք հիշո՞ւմ արդեն… Արա դուք լրիվ հաբրգել եք, Հորս արև: Չէ, ես ձեզնից ձեռ եմ քաշելու, թազա թիմ հավաքեմ»: Հիսուսը զայրացած-տիրական հայացքի տակ պահեց նրանց. աշա-կերտները լռեցին, գլուխները կախ գցեցին, կծկվեցին-մի բուռ դարձան: «Հանգս-տացեք, ամեն բան  լավ կլինի, էդ ե´ս եմ ձեզ ասում` Քրիստոսը»,– ասաց ու մտեր-միկ թփթփացրեց մոտիկ կանգնած աշակերտի ուսը, մյուսներն էլ իրենց ուսերը կամաց մոտ բերին: Խաղաղվեցին տղերքը. իհարկե, մի քանի օրից, նույնությամբ տագնապած, էլի գալու էին, բայց հիմա լրիվ խաղաղվեցին, նույնիսկ` Թովմասը: Եվ միայն Հուդան չխաղաղվեց, թեև արտաքնապես չէր մատնում իրեն. մի քանի քայլ հեռացավ ու փնթփնթաց քթի տակ. «Չէ, ախպեր, էսի մեր գլուխը հարթուկում ա ոնց որ, հա, էսի մեզ հաստատ կքաշի. եղունգ ունես` գլուխդ քորի, Հուդա ջան, իսկը ժամանակն ա»:",
      "Էդպես, տասնմեկը խաղաղված, մեկը` չէ, պառկեցին քնելու ձիթենիների պուրակի հողերին:",
      "Երբ Հուդան տարբերեց-հաշվեց տասներկու խռմփոց, աննկատ վեր կացավ ու փափկաքայլ գնաց քաղաք` ուղիղ Կայափայի դուռը. այսինքն ի՞նչ ուղիղ, հակառակը. վերից ու վարից, աջից ու ձախից` բոլոր նեղլիկ, ծուռտիկ փողոցներով գնաց-եկավ, մի փողոցով` կաղի պես, մյուսով` կծկված, երրորդով` դիք-ուղիղ… Երբ մոտեցավ դռանը` կույրի նման փայտով հարվածում էր գետնին ու պատերին: Ներս թողին: Կայափան կիսաքուն էր` երկու աչքով ծուլացավ նայել, մերթ մի աչքով էր նայում, մերթ մյուս. հարցրեց. «Խեր լինի, լուսը չբացված` էս ի՞նչն է բերել ձեզ, հարգարժան Հուդա»: «Իմացա` մեր ուսուցչին փնտրում եք… »: «Ձեր ու-սուցչի՞ն… ո՞վ է»: «Դե, էն Հիսուսն, էլի»: «Փնտրել ե՞նք,– հարցրեց Կայափան քիչ հեռու կանգնած քահանային. վերջինս գլխի շարժումով հաստատեց:– Ասա,– դարձյալ Հուդային նայեց Կայափան»: «Ասեմ. եթե ինձ լավ նայեք` տեղն էլ, իրան էլ ցույց կտամ ձեզ, վերցրեք-տարեք»,– ասաց Հուդան` թեթևացած մտածելով, որ դժվարն անցավ: «Այ քեզ միամիտ մարդ,– կեսբերան ծիծաղեց Կայափան` վերջապես բացելով զույգ աչքերը,– ուրեմն քեզ թվում ա, թե մենք իրան ու իրա տեղը չգիտենք, հա՞… Ուզո՞ւմ ես ասեմ` հիմա դու նրան թողել ես էն տափակ բլրի լանջին, ձիթենիների պուրակում, ծառի տակ քնած»: «Ի… »,– զարմացավ Հուդան: «Բա»,– ծաղրեց Կայափան: «Բա որ` բա, բա ինչի՞ չեք վերցնում»: «Սպասում էինք` մատնություն լինի, ներսից, էս ա` եղավ: Անկեղծ ասեմ` կարծում էինք առաջինը Թովմասը կլինի, բայց նա մինչև կգցեր-կբռներ, դու ավելի շուտ հասկացար` ինչը, որտեղ ու ինչի»: «Ուրեմն ես ձեզ պետք եմ»,– ուրախացավ Հուդան: «Հա: Բայց մեծ վարձատրության հույս չունենաս»: «Դե, գոնե… մի հարուր… »,– ծամծմեց Հուդան: «Չէ հա,– քմծիծաղեց Կայափան,– ամեն մի քրջոտ, խելքը գցածի համար որ էդքան ծախսի տակ մտնենք, մեր գանձարանը միշտ դատարկ կլնի. դու գանձապահ ես, չէ՞, կհասկանաս»: «Բա ինչքա՞ն»,– լարվեց Հուդան: «Դե, մի… երեսուն, էլի, հա, երեսուն, լավ գին ա»: «Գոնե երեսունհինգ»,– համառեց Հուդան: «Երեսունհի՞նգ…– Քահանայապետը քրքրեց քսակը, հաշվեց, ասաց.– Երեսուն, էս ա, մեր վիճակն էլ վիճակ չի, տեսնում ես, վերջինն եմ տալիս, կուզես` ուզի, չէ` թող գնա»: «Լավ, տուր»,– համաձայնեց Հուդան: «Դուք-ով խոսի, այ տղա, հորողբերդ չեմ,– կշտամբեց Կայափան:– Քսակը թող, քոնը միջինն ա: Ըհը: Դե հիմա գնա»: Կայափան թիկունքը հենեց բարձերին ու փակեց աչքերը: Քնեց:",
      "Հուդան դուրս եկավ, թեքվեց` մի խուլ-ապահով փողոց մտավ, լուսնի լույսով հաշվեց փողերը, համոզվեց` չեն խաբել: Հա, բայց չպայմանավորվեցին, բիձեն անմիջապես քնեց… Հիմա հո հետ չի՞ գնալու… Չէ, իհարկե: Դրան մի անգամ էլ արթնացնի` վայ թե ծեծեն: Վերջապես թող իրենք մտածեն, պետք եղավ` կգտնեն:",
      "Ու էսպես, ահագին փող շահած մարդու թաքուն ոգևորությամբ, Հուդան քայլեց դեպի գինետուն. ինչ-ինչ` բայց գինետան տեղը լավ գիտեր, գինետան ու քահանայապետարանի: Իհարկե,  դարձյալ պտտվեց տարբեր փողոցներով, մի անկյունում նույնիսկ փող մուրաց  երկու մութ կերպարանքներից, տարօրինակ էր` նրանք տվին ինչ-որ բան, և Հուդան, թիկնոցով փաթաթված, վերջապես հրեց գինետան դուռը, որի փայտը ներծծված էր գինու ու կերակուրների գոլորշիներով: Կիսախավարում երկու քնած կերպարանք տեսավ, մեկը` վաճառասեղանի ետևում, մյուսը` սեղաններից մեկի. այս երկրորդն իրեն պետք չէր և փառք աստծո` չարթնացավ էլ, իսկ առաջինն ի պաշտոնե բացեց աչքերը, վերցրեց փողը, լցրեց գավաթը ու դարձյալ քնեց, բայց` աչքերը կիսախուփ, ի պաշտոնե, և այդ կիսախուփը լրիվ խուփ եղավ` երբ Հուդան, գինին խմած, դուրս  եկավ և չափազանց զգուշավորությունից կշռույթը հաճախ փոփոխող իր քայլերի դոփյունը հեռացրեց մինչև անլսելիություն:",
      "Քանի դեռ մութն իշխում էր` գնաց ընկերների մոտ: Նրանք բոլորը քնած էին: Ինքն էլ պառկեց: Բայց քունը չէր տանում: Մտածեց, որ պատճառը լիալուսինն է, հետո էլի մտածեց, էլի ու ասաց ինքն իրեն` «Տո, դե լավ, է՜, Հուդա ախպեր, շատ էլ լավ ես արել, հեչ դարդ մի անի, հո դու էլ  սրանց նման հարիֆ չե՞ս… Սրանց ասում ա` ամեն ինչ թողեք – իմ հետևից էկեք, ասում ա` ամեն ինչ լավ կլինի, բայց` հետո, երբ ոտներդ ձգեք, ասում ա` հերս անհամբեր ձեզ ա սպասում, ասում ա` դուք էլ իմ ձախ, չէ, աջ կողմը կկանգնեք, սրանք էլ ականջները կախում են ու սեպերը քշտում, մի վախտ հետո ուշքի են գալիս, էլի գնում-մկկում, նա էլ նորից քնցնում-ուղարկում ա: Բայց դե դու էլ հո նրանց թայը չե՞ս, Հուդա ախպեր, դու ստեղ կոնկրետ գործի վրա էկար, չէ՞, ըհը, էկել ես գանձապահ աշխատես, չէ՞, ստից-ընդից փող հավքես, չէ՞, ըհը, մի էրկու կոպեկ էլ փախցնես-ջեբդ գցես… Հենց էլ` հա, բա ո՞նց, բանող եզան բերանը չես կապի, օրերով էս գժերի հետ անապատներով թրև եմ գալի, սրանց գլխում` թիթեռներ ու ծտեր, իմ գլխում` թվաբանություն, հազար ու մի դարդ ունեմ, տունս տուն չի, թազա տուն պտի սարքեմ, պտի պսակվեմ, բա ո՞նց, մի կարգին, նամուսով աղջիկ բերեմ` ինձ էլ նայի, մորս էլ, խեղճ մամա, լրիվ պառավել ա, էհ… Էսպես, էլի: Բա հո չե՞մ թողնի գլուխս մուֆթա ուռցնի էս ուսուցիչը, էսի ախր լրիվ ֆազերը գցած ա, մենակ ես չեմ ասում, իրա ծնողն էլ ա ասում, տո հենց սաղ աշխարհն ա ասում, ախպեր: Էն ագարկին ավելի ա հարգում ու սիրում, մենակ տենաս ոնց ա քնքշանում, շոյում` «Մարիամիկ ջան, քուր ջան, կյա´նք, էնքան մորս նման ես… Ո՞նց  ես, հեչ ի՞նչ արիք աղջկերքով, ո՞ր գյուղը մտաք, ո՞ւմ համոզեցիք, հո խաթրիդ չկպա՞ն, գիդաս, չէ՞, ամեն օր քու փրկության համար աղոթում եմ Հորս, կծեմ էն սիրուն թշերդ»: Ղզիկ, անլուրջ մարդ: Մի օր քնից հելնում ա, հերթով սաղիս մազերը շոյում, ժպտում, թե` սիրեք իրար, էտի կփրկի աշխարհը. ասում ենք` էղավ, սիրեցինք, վարպետ: Է, մյուս օրն էլ թարս ոտից ա հելնում, թե` լրբի տղեք, քացու տակ եմ գցելու սաղիդ, բա չէ, գիդաք էկել եմ սիլի-բիլի անեմ հետներդ: Էդպես կատաղած գնում ա քաղաք, ստեղ-ընդեղ կռիվ գցում… Էն օրը քարերով վրա տվին, ինքը ցվրվեց, ինձ քիչ մնաց քրքրեն, հազիվ համոզեցի, թե հիվանդ մարդ ա, ինձ դրել են հետը հիվանդապահ, որ նայեմ` չվատանա… Աչքիս տակ կապտացրին` ուղարկին: Չէ, էսի ազգիս գլխին մի փորձանք ա բերելու, հաստատ, էնքան ա անելու, մինչև հռոմեացիք կատաղեն, զաթի մահանի են սպասում, վրա տան` ազգս սրի քաշեն: Բա տենց ճիշտ կլնի՞… Բա հիմա  լավ չի՞ մի խելառ կորի, քան թե` ազգս… Չէ, ամեն բան ճիշտ ես արել, Հուդա ջան, հեչ դարդ մի անի, հեչ: Դե քնի, ախպեր ջան, քնի, խելոք ջան, քնի-հանգստացի, սիրուն ջան, դեմդ հլա եքա կյանք կա ապրելու»:",
      "Մտածեց, խաղաղվեց ու քնեց Հուդան: Ժամանակ առ ժամանակ արթնանում էր, նույնությամբ, բայց արագացված` էլի մտածում ու էլի քնում. էսպես, մինչև լուսաբաց:",
      "Լուսաբացին աչքերը բացեց, տեսավ ուսուցիչը բարձրացող արևն իրենով փակած-փոխարինած` նայում է աշակերտներին ու երանելի ժպտում, ինչպես չոբանն` իր մաքիներին: «Ըհը, դե արի համբերություն բեր ու սրան դիմացի, Հուդա ախպեր»,– մտածեց Հուդան: «Բարլուս, ուստա»,– ասաց: «Բարևն Աստծուն, աշակերտ,– պատասխանեց ուսուցիչը` շարունակ ժպտալով:– Վեր կաց, Հուդա ջան, ազիզ, բերաններս չորացավ, ծարավ մեռանք, մոտդ փող կլնի… »: «Չկա»,– ընդհատեց Հուդան: «Դե լավ, հա, ագահություն մի անի, քու մոտ միշտ էլ մի բան ըլնում ա, հանի գիր-ղուշ գցենք, տենանք ով ա գնում գյուղ` հաց ու գինի բերի: Դե վեր կացեք, այ թամբալներ, վեր, վեր»:",
      "«Ըհը, դե արի ու… »:"
    ]
  },
  {
    "id": 10,
    "title": "Վագոնից թռչելու ժամանակը",
    "author": "Արմեն Շեկոյան",
    "image": "/covers/aram_patchyan.png",
    "story": [
      "Երբ մոմի գինն առաջին անգամ թանկացավ` քսանից դառնալով երեսուն դրամ, ես երկու մոմին հատկացվող իմ օրական քառասուն դրամը սկսեցի մուրացկանների ցելոֆանների, արկղիկների ու գլխարկների մեջ գցել. ավելի ճիշտ` ես ոչ թե քառասուն, այլ կլոր հիսուն դրամ էի գցում, ինչպես որ եկեղեցում ու մոմի դեպքում էի անում, մոմի հատկացնելիքը մուրացկաններին հատկացնելով` կամաց-կամաց սկսեցի տեսնել ու հասկանալ, որ մեր մայրաքաղաքում մուրացկաններն էնքան շատ են, որ հնարավոր չի մեկ առ մեկ բոլորին հանդիպել ու ճանաչել, և եթե դուք սկզբունքորեն եք որոշել նախկինում մոմի համար հատկացվող գումարը մուրացկաններին հատկացնել, էլի չեք հաջողացնի ձեր կարճատև կամ երկարատև կյանքում մուրացկաններից յուրաքանչյուրին վերաբերմունք ցույց տալ, որովհետև մեր մայրաքաղաքում մուրացկանները ոչ միայն շատ-շատ են, այլև նստոտում կամ կանգնում են մեր մայրաքաղաքի տարբեր ու գրեթե բոլոր թաղամասերում, որոնցից շատերում ձեզ երբևէ բախտ չի վիճակվելու լինել: Այսինքն, եթե դուք ընդհանրապես ձեր բանուգործը թողնեք և ընդհանրապես եկեղեցի չգնաք ու ընդհանրապես մոմ չվառեք, էլի, ուրեմն, չեք հասցնի ձեր կարճատև կամ երկարատև կյանքում ձեր ու բոլորիս մայրաքաղաք Երևանի բոլոր մուրացկաններին գոնե մի անգամ հանդիպել ու վերաբերմունք ցույց տալ: Իսկ եթե նրանցից մեկին որևէ անկյունում կամ որևէ մայթին հանդիպել ու վերաբերմունք եք ցույց տվել, երբեք չեք մոռանա նրան, որովհետև մուրացկաներն իրարից ավելի տարբեր են, քան սովորականներս` իրարից:",
      "Մուրացկանությունը հիմնականում կապիտալիստական հասարակարգին բնորոշ երևույթ է և մեր մայրաքաղաքում լայն տարածում գտավ անկախության էս երկու տասնամյակներում, իսկ Սովետի օրոք մուրացկանությունը լայն տարածում չուներ ոչ միայն էն պատճառով, որ Սովետի օրոք մարդիկ հիմնականում աշխատանքով ու մինիմալ ապրուստով ապահովված էին, այլև էն պատճառով, որ սովետական քաղաքացին լեգալ ձևով մուրացկանություն անելու իրավունք չուներ և նրանցից ամենահամարձակներն էդ գործն անում էին անլեգալ, ճիշտ այնպես, ինչպես ոմանք Սովետի օրոք անլեգալ ղումար էին խաղում կամ քաղաքականությամբ էին զբաղվում, որովհետև էդ զբաղմունքներն էլ էին, փաստորեն, օրենքով արգելված:",
      "Անկախությունից հետո, ինչպես քաղաքական գործիչները, մուրացկաններն էլ փոխվեցին. այսինքն՝ հիմա մեզանում մուրացկանությամբ զբաղվում են բնավ ոչ նրանք, ովքեր Սովետի օրոք էլ էին էդ գործով զբաղվում, և մեզանում էսօր քաղաքականությամբ զբաղվում են նրանք, ովքեր Սովետի օրոք միանգամայն այլ գործերով էին զբաղված, և քչերն են, որ և՛ Սովետի օրոք, և՛ մեր էս օրերում զբաղվում են մուրացկանությամբ կամ քաղաքականությամբ, այսինքն` դարակազմիկ իրադարձությունների բերումով իրենց զբաղմունքը չեն փոխել:",
      "Էդ քչերից մեկը Պետոն է: Պետոյին ողջ Երևանն է ճանաչում, մանավանդ` իմ սերունդը, որովհետև մեր ջահելության տարիներին Պետոն Երևանում միակն էր, որ առավոտից իրիկուն զբաղված էր սրճարաններից, ռեստորաններից ու աղբամաններից շշեր հավաքելով ու խանութներին էդ շշերը հանձնելով: Պետոն էսօր էլ` հենց էս պահին էլ է էդ նույն գործն անում, բայց էդ մասին քչերը գիտեն, որովհետև էսօր շատերն են Պետոյի էդ գործն անում, և Պետոն հիմա ընդամենը էդ շատերից մեկն է ու էդ շատերի ֆոնին առանձնապես չի էլ նկատվում: Բայց էս պատմվածքը ոչ թե Պետոյի մասին է, այլ` ընդհանրապես մուրացկանների ու մուրացկանության մասին, և Պետոն ընդամենը նրանցից մեկն է, և Պետոյին առաջինը հիշեցի ընդամենն էն պատճառով, որ ինքն էս նորերի պես ժամանակների ու դեպքերի բերումով չի մուրացկան դառել, և նրա գործը մուրացկանություն անվանելն էլ է սխալ, որովհետև Պետոն ոչ թե մուրում, այլ, ընդհակառակը, վերցնում ու երբեմն նույնիսկ խլում է, և Սովետի օրոք, երբ ոչ թե մուրացկանությունն էր համատարած զբաղմունք, այլ` գարեջրախմությունն ու շամպայնախմությունը, Պետոն սրճարաններում, ռեստորաններում ու խինկալիանոցներում մոտենում էր սեղաններին ու հավաքում էր դատարկված շշերը և եթե շշերի տակը մի քանի կաթիլ մնացած էր լինում, Պետոն էդ մի քանի կաթիլը հաճույքով կում էր անում, ու երևի էդ պատճառով էր Պետոյի տրամադրությունը միշտ բարձր, և միշտ քթի տակ երգում, խնդմնդում կամ ինքն իր հետ խոսում էր, այսինքն` Պետոն միանգամայն գոհ էր իր ու մեր էս կյանքից, և Պետոյի ողբերգությունը ոչ թե էն էր, որ ինքն իր ու մեր էս կյանքում շիշ էր հավաքում, այլ էն, որ հազար ինը հարյուր ութսունչորսի մի անձրևոտ օր, երբ Պետոն իջել էր քաղաք` գործի, Աջափնյակի իր բնակելի նկուղի լուսամուտը ջարդել, ներս մտել ու Պետոյի դոշակի տակից տարել էին սովետական փողով շուրջ հինգ հազար ռուբլիները, որոնք Պետոն հավաքել էր շուրջ տասը տարի առավոտից իրիկուն շշեր հավաքելով, և չարաբաստիկ ու ողբերգական էդ դեպքի պատճառը, կարելի է ասել, ինքը Պետոն էր, որ աջուձախ հայտարարում էր, թե հինգ հազար արդեն հավաքած ունի ու էդ փողով նախ միսենյականոց նորմալ բնակարան է առնելու ու հետո անմիջապես ամուսնանալու է և ավելացած փողերն էլ մեղրամիսին կնոջ հետ Սոչիում են ծախսելու:",
      "Չնայած բոլորը կարծում էին, թե էդ դեպքից հետո Պետոն հաստատ կխելագարվի, Պետոն դիմացավ ու չխելագարվեց, որովհետև, ըստ ամենայնի, էն գլխից էր խելագար, և Պետոն դիմացավ ու շարունակեց և էսօր էլ շարունակում է սրտով սիրած էդ գործը, բայց արդեն խրատվել է ու ոչ ոքի չի ասում` ինչքան փող ունի:",
      "Ինչպես արդեն ասացի, ու երևի առանց իմ ասելու էլ գիտեիք, վերջին երկու տասնամյակների ընթացքում մեր քաղաքամոր մայթերն ու լանդշաֆտը լցվեցին մուրացկանների զանազան ու զարմանազան դեմքերով, ու էդ դեմքերն, ինչպես արդեն ասացի, իրարից շատ են տարբեր` երջանիկ, դժբախտ, թախծոտ, զվարթ, խոհուն, հիմարավուն, խելոք, ներհուն, բութ և այլն, և եղած ու ինձ հանդիպած էդ դեմքերից ամենաբութը, թերևս, Աշոտիկինն է, և թեպետ Աշոտիկ եմ ասում, ինքը հիսունն ահագին անց կլինի, և երբ իրենից անունը հարցրի, ինքը ոչ թե Աշոտ ասաց, այլ հենց` Աշոտիկ, իսկ անունը հարցրի էս պատմվածքի առիթով, և, բացառությամբ Պետոյի, մյուսների անուններն էլ եմ էս պատմվածքի առիթով հարցրել ու իմացել, որովհետև եթե հերոսիդ ու կերպարիդ անունը չես նշում, կերպարդ ոչ մի կերպ չի ամբողջականանում ու իրականանում: Ինչ վերաբերում է Աշոտիկին, ինքը տեղով կերպար է. նա իր մուրացկանությունը համեմում է ակորդեոն նվագելով և «Յասամանի ծառի տակ» երգը երգելով, և էս երգն Աշոտիկի իմացած միակ երգն է, իսկ եթե ճիշտը կուզեք իմանալ, Աշոտիկն էս երգի բառերն իսկի չգիտի էլ. ընդամենն էս երգի մի տողը գիտի` «Յասամանի ծառի տակ եկ նստենք սիրով» տողը և երգեցողության սկզբից մինչև վերջ էս մի տողն է ծամծմելով կրկնում ակորդեոնի տաժանակիր նվագակցությամբ, իսկ եթե ավելի ճիշտը կուզեք իմանալ, Աշոտիկը նորմալ նվագել չգիտի էլ. շարունակ միևնույն մի քանի ստեղներն է տկտկացնում, իսկ եթե ամենաճիշտն եք ուզում իմանալ, Աշոտիկի ակորդեոնով հնարավոր էլ չի նվագել, որովհետև իր ակորդեոնի ստեղներից ընդամենը չորսը թե հինգը գոյություն ունեն, և Աշոտիկը հիմնականում չի երգում ու չի նվագում, ավելի ճիշտ` նա նվագում ու երգում է բացառապես էն պահերին, երբ իր մոտով որևէ կլիենտ է անցնում, և հենց կլիենտը մոտենում է, Աշոտիկն իսկույն սկսում է.",
      "Յասամանի ծառի տակ",
      "Եկ նստենք սիրով,",
      "Յասամանի ծառի տակ",
      "Եկ նստենք սիրով…",
      "Ու էդպես անվերջ, քանի դեռ փող տված անցորդը շատ չի հեռացել: Իսկ եթե անցորդը փող չի գցում ակորդեոնի պատյանի մեջ, Աշոտիկն անմիջապես դադարեցնում է իր նվագն ու իր երգը:",
      "Մուրացկանները հիմնականում ու ընդհանուր առմամբ բաժանվում են երկու խմբի. մուրացկաններ, որոնք փող մուրալու դիմաց որևէ բան են անում` հիմնականում նվագում կամ երգում են, և մուրացկաններ, որոնք պարզապես մուրում են` որևէ բան չանելով: Էս երկրորդ խմբի ներկայացուցիչներին առաջին խմբի ներկայացուցիչները դառմայեդ են անվանում, ընդ որում` էդպես են անվանում չարությունից ու նախանձից, որովհետև սրանք ոչինչ չանելով` հավասար և երբեմն նույնիսկ ավելի լավ են վաստակում, որովհետև երբ մեր ներսում մեր խիղճն արթնանում ու հուշում է, որ տվյալ մուրացկանին փող տանք, մենք անմիջապես մեր կոպեկանոցներից մեկը հանում ու տալիս ենք տվյալ մուրացկանին, անկախ նրանից` տվյալ մուրացկանը երգում է, նվագում է, թե պարապ նստած կամ կանգնած է ու ոչինչ չի անում, և էս ոչինչ չանողների դեմ երգողներն ու նվագողները մշտապես են չարացած, որովհետև սրանք ոչինչ չանելով` մշտապես են երգողների ու նվագողների գործին խփում, և էս երկու խմբերի գործատեղերն էլ մշտապես նույնն են` մայրաքաղաքի մայթերն ու մետրոների վագոնները, և չնվագողներն ու չերգողները հիմնականում մետրոների վագոններում են գործ անում, և ամենահետաքրքիրը սրանց` մետրոյի վագոն մտնելու պահն է. մյուս ուղևորների հետ մտնում են վագոն, մի պահ սպասում են` մինչև մյուս ուղևորները տեղավորվեն, հետո, կենտրոնանալով, խոր շունչ են քաշում, ինչպես որ բռնցքամարտիկներն են խոր շունչ քաշում վճռական մենամարտից առաջ: Էս պահն ամենահետաքրքիրն Արեշի Ադելաիդայի մոտ է ստացվում. Ադելաիդան մետրոյի վագոն մտնելով, մեջտեղում դիմահայաց կանգնում, խոր շունչ է քաշում և անմիջապես, առանց ժամանակ կորցնելու, սկսում է, որովհետև մետրոյի մուրացկանի ժամանակն իսկապես փող է, և երկու ու երեք րոպեների ընթացքում ինչ հավաքեց` հավաքեց, հաջորդ կանգառում անպայման պիտի վագոնից դուրս թռչի, որպեսզի հասցնի տեղափոխվել մյուս վագոն: Ադելաիդան, ուրեմն, վագոն մտնելով ու ձիգ կանգնելով` նախ խոր շունչ է քաշում, այնուհետև, առանց ավելորդ ժամանակ կորցնելու, սկսում է իր երգը. «Հայոց երկնքով անցեք, հավքեր իմ սիրուն…»: Բայց դա առաջ էր` անկախության առաջին տարիներին, իսկ էս վերջին տարիներին Ադելաիդան հիմնականում իր սեփական բառերով է երգում, չնայած երաժշտությունը վերստին մեր ֆիդայական երգերինն է, և բառերն էլ տեղում` հենց ոտի վրա է հորինում` իմպրովիզացիայով, և ես Ադելաիդային մշտապես եմ փող տալիս` ոչ միայն էն պատճառով, որ իրեն փող տված օրերին գործերս հաջող ընթացք են ունենում, այլև էն պատճառով, որ իր էդ իմպրովիզացիաներից մշտապես օգտվել և իր էդ տողերը լիուլի լցրել եմ «Անտիպոեզիա» ու «Երևան հյուրանոց» գրքերիս մեջ. փաստորեն, իրենից ահագին բան եմ թռցրել և քանի որ Ադելաիդային միշտ եմ փող տալիս, իրար արդեն ճանաչում ենք ու իրար տեսնելիս երբեմն զրուցում ենք էլ` բնականաբար, ոչ թե վագոնում` աշխատանքի պահին, այլ կայարանում` վագոնին սպասելիս: Երբ նոր էր սկսել մուրացկանություն անել, ջահել ու սիրուն աղջիկ էր. էս վերջին տարիներին է մաշվել ու ատամնաթափ եղել: Երբ մի անգամ իր որպիսությունով հետաքրքրվեցի, ասաց. «Ծերը ծերին հասցնում եմ, ոչինչ, բայց որ կարենամ մի քիչ փող հետ քցեմ ու ատամներս սարքեմ, վայ թե ամուսնանամ էլ»: Մի ուրիշ անգամ ասաց. «Գործիցս դժգոհ չեմ. հացի ու մինչև անգամ շորի փող էլ ա դուս գալի, բայց հարևաններս առավոտից իրիկուն բամբասում են. մանավանդ մի հատ պուտանկա Սուսո կա` տրաքում ա, որ իմ հալալ քրտինքով իրանից շատ եմ առնում»:",
      "Արդեն ձեզ համար էլ պարզ դարձավ, որ Ադելաիդան դառմայեդների ու ձրիակերների շարքին չի դասվում և մուրացկանության դիմաց ինչ-որ բան, այնուամենայնիվ, անում է:",
      "Դառմայեդների շարքում չի կարելի դասել նաև Գիժ Ջուլոյին: Ջուլոն հիմնականում Աբովյան փողոցի մայթերին է գործ անում, երբեմն նաև` Արտգործնախարարության մայթին: Հենց տեսնում է, որ անցորդները շատանում են, ցելոֆանե տոպրակը դնում է գետնին, պառկում է ասֆալտին և սկսում է ճվճվալ ու ղժղժալ: Հիմնականում Ջուլոյին ճանաչողներն են նրան փող տալիս, որովհետև Ջուլոյին չճանաչողները ոչ մի կերպ չեն կարող գլխի ընկնել, որ Ջուլոն ասֆալտի վրա գալարվելով ու ղժղժալով` մուրացկանություն է անում:",
      "Դառմայեդների շարքում չի կարելի դասել նաև Սուրբ Սարգսի Հռոզին: Հռոզը, ճիշտ է, առավոտից իրիկուն եկեղեցու պատի տակ կանգնած` պասիվ ու պարապ վիճակում է մուրում, բայց մշտապես ավլում ու մաքրում է եկեղեցու շրջակայքը, ու էդ է պատճառը, որ եկեղեցու սպասավորներն ու էդ տարածքի թաղայինը հանդուրժում են, որ Հռոզն էդ տարածքում ազատորեն մուրացկանություն անի: Ես հաճախ եմ Հռոզին փող տալիս, որովհետև հաճախ եմ Սուրբ Սարգիս մտնում, և, փաստորեն, նախկինում մոմի համար նախատեսվածը հիմա Հռոզին է բաժին հասնում: Սուրբ Սարգսից վերադառնալիս, երբ ակորդեոնի ձայն եմ լսում, անպայման իջնում եմ Ձկան խանութին հարող գետնուղին ու մի բան էլ Գագոյի ակորդեոնի կափարիչի մեջ եմ գցում, և Գագոյի ռաբիս ու զգայացունց կլկլոցն ստիպում է փողը տալուց հետո մի քանի պահ քարանալ ու լսել: Գագոն մեր մուրացկաններից ամենազիլ ձայնն ունի ու նաև ակորդեոն նվագելու հարցում է ամենաուժեղը:",
      "Էդուարդին, իհարկե, չհաշված: Էդուարդը պրոֆեսիոնալ ակորդեոնիստ է` ոչ միայն էն իմաստով, որ էսօրվա դրությամբ` ակորդեոն նվագելով է հաց վաստակում, այլև էն իմաստով, որ ինքը նախկինում` Սովետի օրոք էլ էր իր ապրուստն ակորդեոնով վաստակում, ընդ որում` ոչ թե մայրաքաղաքի փողոցներում, այլ Հայֆիլհարմոնիայի մեծ ու փոքր դահլիճներում:",
      "Երբ անկախության գործընթացը նոր-նոր էր սկսվել, Էդուարդը նվագում էր Երիտասարդական մետրոյին հարող մայթին` առավոտից մինչև իրիկվա վեցը, իսկ իրիկվա վեցից հետո տեղը մեծահոգաբար զիջում էր քյամանչիստ Վահան բիձուն, որի քյամանչայից անվերջ ծորացող միակ մեղեդին Շարժման շեփորի մեղեդին էր` «Ինչու է աղմկում գետը» կինոնկարի երաժշտությունը: Հիմա արդեն Երիտասարդականի մայթին երաժիշտ-կատարողներ չկան, ու երևի Վահան բիձեն էլ արդեն չկա, որովհետև տասնհինգ տարի առաջ արդեն ութսունն անց էր: Ինչ վերաբերում է Էդուարդին, նա վաղուց տեղափոխվել է մեծ Վերնիսաժի տարածք, և չնայած ծանոթներն ու մտերիմները նրան Էդո կամ Էդիկ են ասում, ես նրան հետևողականորեն Էդուարդ եմ անվանում, որովհետև մշտապես նրա ակորդեոնի կափարիչին փակցված աֆիշին հենց Էդուարդ է գրված` Засл. Артист Арм. ССР Эдуард Багдасарян:",
      "Եթե աֆիշն էլ չլիներ, Էդուարդի պրոֆեսիոնալիզմին ոչ ոք չէր կասկածի, որովհետև նրա մակարդակի ակորդեոնիստ նույնիսկ հեռուստացույցով քչերը տեսած կլինեն: Ինչպես ֆուտբոլ խաղալիս Անդրեասյանը գնդակին չէր նայում, նվագելիս Էդուարդն էլ իր գործիքին բացարձակապես չի նայում, այլ միայն` իր ունկնդիրներին. նայում ու շարունակաբար ժպտում է փող տվողներին ու չտվողներին. տվողներին առանձնապես ու առանձնահատուկ է, իհարկե, ժպտում ու գլխով անում, և չնայած տվողները շատ են, չտվողներն էլ առանձնապես քիչ չեն, որովհետև Էդուարդի նվագի կողքով պարզապես անհնարին է անտարբեր անցնել ու առնվազն մի քանի րոպե կանգ չառնել, անկախ էն հանգամանքից` փող տվող ես, թե` չէ:",
      "Ինչպես Ձկան խանութի գետնուղու Գագոյին, Էդուարդին նույնպես լեզուս չի բռնում մուրացկան անվանել, որովհետև երկուսն էլ, փաստորեն, ավելի շատ տալիս են, քան` առնում:",
      "Մուրացկան դժվար է անվանել նաև կլարնետիստ Վարդանին: Վարդանը Գագոյից ու Էդուարդից պակաս հանդիսատես չի հավաքում, իսկ ինչ վերաբերում է վաստակած դրամին, հաստատ երկուսից էլ շատ է հավաքում, ընդ որում` շնորհիվ իր երեխաների, շնորհիվ իր տղայի ու մանավանդ իր աղջկա, որոնք մշտապես դհոլով նվագակցում են իրենց հորը: Իննսունականների սկզբներին, երբ մեծ Վերնիսաժի տարածքում սկսեցին իրենց հորը նվագակցել, ամենաշատը չորս ու հինգ տարեկան էին, և էն ժամանակ պատկերն ավելի քան զգայացունց էր` ոչ միայն էն պատճառով, որ դհոլչիները մի մատ երեխեք էին, այլև էն պատճառով, որ էն թվերին մեր աչքերը դեռևս վարժված չէին նմանատիպ տեսարանների: Հիմա Վարդանը սբ Աստվածածնի քարուքանդ տարածքում մեն-մենակ է իր կլարնետը քոքում, որովհետև աղջիկն ու տղան արդեն ուսանողներ են. տղայի մասին ընդամենը ենթադրում եմ, բայց աղջկա մասին հարյուր տոկոսով ասում եմ, որ Համալսարանի բանասիրականի երրորդ կուրսում է սովորում, որովհետև սրանից մի քանի ամիս առաջ, երբ վեպիս առաջին ու երկրորդ հատորները լույս էին տեսել, Դվոյան Սիրանուշն ինձ հրավիրեց իր կուրսի հետ հանդիպման, և ես անմիջապես համաձայնվեցի` Սիրանուշի հանդեպ հարգանքից ու համակրանքից դրդված, և երբ հանդիպումը սկսվեց, Սիրանուշն ինձ ներկայացնելուց հետո իր ուսանողներին ասաց, որ վեպիս երկու հատորների վերաբերյալ ինձ հարցեր տան, և առաջին ու չափազանց խելացի հարցը հենց դիմացս` առաջին շարքում նստած սիրունատես աղջիկը տվեց, և սիրունատեսն ակնհայտորեն Վարդանի աղջիկն էր, և ես նրան անմիջապես ճանաչեցի, և հիմա վերստին Վարդանի աղջկան հիշելով` շատ եմ ափսոսում, որ տղա երեխա չունեմ, այլապես, առանց երկար-բարակ մտածելու, Վարդանի դհոլչի ու բանասեր աղջկան հարս կուզեի, որովհետև չափազանց սիրուն է ու փոքրուց էլ հալալ աշխատանքի է սովոր:",
      "Դժվարանում եմ մուրացկան անվանել նաև Ախալքալաքցի Սոսին, որը տարվա մեջ ընդամենը մի քանի անգամ է հայտնվում Կրիվոյի նորակառույց եկեղեցու ներքևի մայթին: Սոսը մշտապես կամուֆլյաժով է և, ըստ ամենայնի, ազատամարտիկ է, այսինքն` ակնհայտորեն էն մարդկանցից չի, որ ձևականորեն են կամուֆլյաժ հագնում: Հպարտ ու արժանապատիվ կեցվածք ունի, ինչպես նաև` թավ ու հզոր ձայն և իր քամանչային չտեսնված է տիրապետում ու բացառապես Ջիվանի է երգում, և ես Սոսին իմ դրամը տալով` երկար մնում եմ իր կողքին ու սպասում` մինչև Սոսը «Քանքարավոր ընկերը» երգի, և երբ Սոսի «Քանքարավոր ընկերը» սկսվում է, փողոցն ու մարդիկ, «Ռոսիան» ու եկեղեցին, Անդրանիկի կրկնակի ձիերով արձանն ու ամեն ինչ իմաստ ու գույն են ստանում:",
      "Թավջութակահար Թադևոսյանին մոռացա: Նրան մոռացա երևի էն պատճառով, որ վերջին տարիներին ինչ-որ չի երևում: Չար լեզուներից որոշներն ասում են, որ շատ լուրջ հիվանդություն ունի, որոշներն էլ ասում են, որ Թադևոսյանը մուրացկանությամբ էնքան փող է կուտակել, որ այլևս մուրացկանություն անելու կարիք չունի, մանավանդ որ` ընտանիք էլ չունի, այսինքն` ինքն ու իր չոր գլուխն է: Բարի լեզուներն էլ ասում են, որ Արտգործնախարարության մայթին Թադևոսյանի նվագը լսելով` Ֆրանսիայի դեսպանատան կուլտուր-ատաշեն Թադևոսյանին հրավիրել է Փարիզի օպերայում նվագելու: Որոշներն էլ ասում են, որ, ճիշտ է, Թադևոսյանին Փարիզի օպերա հրավիրել են, բայց տարիքի պատճառով Փարիզի օպերայում աշխատանքի չեն ընդունել, և Թադևոսյանը հիմա Փարիզի փողոցներում ու հիմնականում Մոնմարտրում նվագելով է իր չոր գլուխը պահում: Թադևոսյանի գործը Երևանում էլ վատ չէր, և երբ Արտգործնախարարության մայթին էր նվագում, մշտապես Սուքիասյանների` Աբովյանի վրայի պիցցայանոցում էր պերերիվ անում: Հսկայամարմին ու հաղթանդամ էր և որոշ ժամանակ անց իր մեծ ու չոր գլխի ճերմակ մազերն ու մորուքը կարմիր ներկեց ու էդպես կարմրահեր ու կարմրամորուս առավել տպավորիչ էր` մանավանդ արտասահմանցիների համար: Ինչևէ. արդեն մի քանի տարի է` Թադևոսյանը Երևանի մայթերին չի հայտնվում, ու երևի էդ էր պատճառը, որ էս պատմության սկզբներում Թադևոսյանին հանիրավի մոռացա, այլապես չէի պնդի, թե մեր կատարող մուրացկաններից ամենապրոֆեսիոնալն ակորդեոնիստ Էդուարդն է: Եվ ընդհանրապես` պրոֆեսիոնալիզմի իմաստով մեր մուրացկան կատարողներին տված իմ գնահատականները միանգամայն հարաբերական են, քանի որ մեր մուրացկան կատարողները միանգամայն անհավասար պայմաններում են աշխատում ու կատարում, և եթե Էդուարդի կամ, ասենք, Թադևոսյանի երաժշտական գործիքները դեռևս նորմալ վիճակում են, Գերասի ակորդեոնը ոչ միայն նորմալ վիճակում չի, այլև նորմալ ակորդեոն էլ չի. էն մանկական` մեկուկես օկտավանոց ակորդեոններից է, և Գերասն իր էդ պստիկ գործիքից մի կերպ ու երեսի զոռով մի քանի եղանակ է դուրս բերում, ընդ որում` միանգամայն հաջող, և, ըստ երևույթին, գործիքի չափսերն ու հնարավորություններն են պատճառը, որ Գերասը հիմնականում մուլտֆիլմերից է եղանակներ նվագում, հիմնականում` Չեբուրաշկայի երգը, բայց, հակառակ իր ռեպերտուարի ու գործիքի, Գերասի կեցվածքը չափազանց հերոսական ու չափազանց վեհ է, և իր էդ կեցվածքն, ըստ երևույթին, ոչ թե իր էությունից է բխում, այլ նույնպես` իր գործիքի չափսերից, որովհետև էդ պստլիկ ակորդեոնը Գերասին ստիպում է մշտապես ձիգ ու դիք կանգնել Մանկական գեղագիտական կենտրոնի դիմաց` նախկին, ուրեմն, Սպանդարյանի շրջանի բանկի մայթին. մշտապես խրոխտ ու ձիգ կանգնած` ժպտալով նվագում ու նվագելով ինքնաբավ ժպտում է` ասես քսանվեց կոմիսարներից մեկնումեկը լինի: Ես Գերասին նաև Կամսարականին եմ նմանեցնում. եթե էս առթիվ թերթեք Մարտիրոս Սարյանի մեծ ալբոմը, պորտրետների բաժնում կտեսնեք «Կամսարականի դիմանկարը» կոչվող գործը և ուշադիր նայելուց հետո կարող եք համարել, որ հենց Գերասին եք տեսել` էնքան որ իրար նման են:",
      "Էսքանով երևի սահմանափակենք կատարող մուրացկանների հետ մեր էս չափազանց թռուցիկ ու մակերեսային ծանոթությունը, մանավանդ որ, ինչպես հավանաբար կռահեցիք, սա ոչ թե մեր կատարող մուրացկանների մասին ամբողջական ու ամփոփ տեղեկագիր է, այլ ընդամենը` նրանցից մի քանիսի մասին չափազանց համառոտ մի շարադրանք, չնայած դուք էլ եք երևի հասկանում, որ արժեր նրանց մասին մի ամբողջ գիրք գրել, բայց էդ գիրքը, ցավոք սրտի, նույնպես վերջնական ու սպառիչ չի լինի, և եթե ամբողջ կյանքդ մուրացկաններին նվիրես ու մուրացկաններով զբաղվես, նրանցից շատերն էլի տեսադաշտիցդ դուրս կմնան` էնքան որ շատ են:",
      "Էս շարադրանքիս մեջ ընդամենը նրանցից մի քանիսին հիշեցի ու անդրադարձա, մինչդեռ կարող էի անդրադառնալ նաև Յաշային, որը կիթառով ու Վիսոցկու ձայնով Վիսոցկու երգերն է երգում և արտաքինով էլ է Վիսոցկուն ահագին նման: Յաշան երեկոյան վեցից հետո` նույն էդ նախկին Սպանդարյանի շրջանի բանկի մայթին է երգում և, փաստորեն, Գերասի սմենչիկն է:",
      "Գուգոյի մասին ոչ թե մոռացա, այլ իր մասին դժվար է էսպես թռուցիկ գրել. այսինքն, Գուգոյի մասին առանձին պիտի գրվի, որովհետև մուրացկան-կատարողներից Գուգոն ակնհայտորեն ամենաշատ հանդիսատեսն ունի: Ժամանակին բանտ է նստել, բանտում հիմնականում օրենքով գողերի համար է երգել, ընդ որում` ոչ միայն իր հորինած բառերով է երգում, այլև ամեն անգամ իր հորինած տեքստը փոփոխում ու թարմացնում է, և երբ իրիկուններն իր ակորդեոնով հայտնվում է կինո «Մոսկվայի» մայթին, ակնթարթորեն ահագին բազմություն է հավաքվում: Գուգոն մուրացկան-կատարողներից միակն է, որ սիդի է թողարկել, և իր սիդիի շապիկի վրա չափազանց խոշոր գլխատառերով գրված է` ՉԻ ԹՈՒՅԼԱՏՐՎՈՒՄ ԿԵՂԾԵԼ:",
      "Ես իմ էս պատմության մեջ բացառապես կատարող մուրացկաններին անդրադարձա, որովհետև երգող ու նվագող մուրացկանները ոչ միայն մեզանից են չափազանց տարբեր, այլև` իրարից: Ինչ վերաբերում է ոչինչ չկատարող մուրացկաններին, էս վերջիններս ոչ միայն իրար են նման, այլև մեզ` սովորական մահկանացուներիս: Տիկին Սոնիկին, իհարկե, չհաշված: Վերջինիս չար բախտն ամենուր իր հետ է, և երբ տիկին Սոնիկը մտնում է մետրոյի վագոն, ջահելները տեղներից վեր են թռչում` տեղները զիջելով ճերմակահեր ու սևազգեստ Սոնիկին, և տիկին Սոնիկը, փոխանակ փող մուրալու, ճարահատյալ ու ամոթահար նստում է, բայց հաջորդ իսկ կանգառում վագոնից դուրս է թռչում, որպեսզի հաջորդ վագոնում բախտը փորձի:",
      "«Բայց դու էս նեղ օրերում որտեղից ես փող ճարում, որ մի բան էլ մուրացկաններին ես բաժին հանում»,-անկասկած կհարցնեք ինձ: Կպատասխանեմ ու ինքս ինձ կրկնելով կասեմ, որ ես մուրացկաններին տալիս եմ էնքան, ինչքան որ նախկինում մոմի էի տալիս: «Հասկացանք, որ մոմի էիր տալիս, բայց ո՞նց ու ի՞նչ ճանապարհով ես ձեռք բերում էդ, փաստորեն, ավելորդ փողը»,– կհարցնեք դուք: Կպատասխանեմ ու կասեմ. «Մուրացկանությամբ»:",
      "Բայց դա միանգամայն այլ թեմա է:"
    ]
  },
  {
    "id": 11,
    "title": "Տժվժիկ",
    "author": "Ատրպետ",
    "image": "/covers/aram_patchyan.png",
    "story": [
      "Սրանից շատ տարի առաջ Էրզրումի մեջ ապրում էին տնանկ Ներսես-ախպարն ու մեծ կարողության տեր Նիկողոսաղան։ Վերջինս Կ. Պոլսում երկար ապրած լինելով՝ լավ հունարեն գիտեր, այդ պատճառով էլ կարնեցիք նրան մյուս Նիկողոս-աղաներից զանազանելու համար Ուռում-Նիկոզոս էին կանչում։",
      "Ներսես-ախպարն էլ ժամանակին շատ հարուստ է եղել մեծ օջախի որդի, խոսքը փաշաների, վեզիրների քով անց, բայց չարաչար ձախորդությունների է հանդիպել։ Նրա ապրանքների քարավանները Կ. Պոլսի, Դամասկոսի ճանապարհների վրա ավարի են մատնվել ավազակների ձեռքը, նավերը Սև ու Միջերկրական ծովերում ծովահենների ձեռքն են անցել, ոչխարների հոտերը քշել տարել են, իսկ քաղաքում ունեցած ապրանքների մթերանոցները և հացի շտեմարանները կրակի են տվել, վառել նրա հակառակորդները։ Այնպես քայքայվել էին նրա մյուլքերը, խաները, խանութները, որ բոլորի հիմքն արեգակն էր ելել, այս ու այն եկել, բռնի տիրացել ու իրենց համար կալվածներ էին շինել։ Ներսես-ախպարն այնպես մոլորվել, այնպես հուսահատվել էր, որ ամեն բան՝ ապրելը, կյանքն անգամ աչքից ընկել էր, զզվել չարասիրտ դրացիներից և տանջանքով քաշքշվում էր։",
      "Թեև փլված, խարխլած, բայց մեծության նշանները դեռ երևում էին նրա տան արտաքին տեսքից, իսկ ինքն էլ թեև հին հագուստ էր հագնում, մաշված ու մաղված, բայց ժամանակին այդ շորերն ինչ թանկագին կերպասներից կազմված լինելը հայտնապես նշմարվում էր։ Նա ծերացել, կորացել դեմքը կնճիռներով ծածկվել էր, բայց վեհ հոգին դեռ չէր կորցրել։ Խեղճ էր, աղքատ էր Ներսես–ախպարը, դրացիների, բարեկամների նպաստներին կարոտ, բայց երբեք չէր մուրացել, երբեք չէր զիջել ողորմություն խնդրելու և ուրիշների մուննաթներով չէր ապրել։",
      "Մի օր բազարում Նիկողոս֊աղան մսագործի խանութի առաջ պատահեց Ներսես֊ախպորն ու նրա համար տասը փարայի (մեկևկես կոպ.) մի ոչխարի թոք գնելով՝ ասաց.",
      "— Ներսես֊ախպար, այս թոքն էլ դու տար ձեր տուն.",
      "— Շնորհակալ եմ,֊ ասաց Ներսես-ախպարն ու թոքը մսագործի ձեռքից առնելով՝ Նիկողոս֊աղայի հետ վերադարձան իրենց տները։ Նիկողոս֊աղան մի շախկա միս էր առել, ամբողջ դմակն էլ հետը, տվել էր ծառայի կռնակը, որ ետևից գալիս էր, իսկ Ներսես-ախպարն էլ, համեմատաբար մի քայլ ետ ընկած, հետևում էր Նիկողոս-աղային։",
      "Երբ շուկայից դուրս եկան, Նիկողոս֊աղան ասաց Ներսես–ախպորը, փորձված մարդու խրատական շեշտով.",
      "— Գիտես, քրոջս (այսինքն՝ Ներսեսի կնոջը) ասա՛, թող թոքերի, սրտի ճարպերն առաջ սուր դանակով լավ մաքրե, հետո այդ ճարպը կրակի վրա սկավառակում հանդարտ հալեցնե, մի օր այդ ճարպի մեջ սպիտակ թոքերը տապկե, մյուս օրը՝ սևը և երրորդ օրը՝ սիրտը։ Պատվիրիր, որ լավ մանրե թոքերը, թե չէ՛ տժվժիկը համով չի լիմիլ։ Գիտես, Ներսես-ախպար, մենք բարեկամ ենք, այդ պատճառով բարեկամական խորհուրդ եմ տալիս։ Խո տեսնո՞ւմ ես, թե որքան դժվար է մի բան առնելն ու տանելը։ Կես կյանքդ մաշվում է, հապա որքա՜ն դժվարությամբ է մարդ տասը փարա աշխատում։ Պետք է տնտեսությամբ ապրել, ատամի տակից պետք է ավելացնել, ետ ձգել։ Ասա քրոջս, թող կրակը մեղմ վառե, որ ճարպը չսևանա ու չփչանա, փայտին էլ խնայողություն կլինի, կերակրի էլ համը չի կորչի, և սեղան բերելիս՝ թող ճարպը լավ քամե, պահե, որ մյուս օրվան տապկոցին Նեցնե։ Դեռ եթե լավ տնտես լինի մարդուս կինը, կարգին տնարար, տժվժիկի եղն այնպես խնայողությամբ կբանացնե, որ չորրորդ օրը նրա մեջ կարողանա բիշի եփել և մանր ու խոշորին կշտացնել։ Տժվժիկը շատ համով բան է, բայց հարկավոր է լավ, զգուշությամբ աղը, տաքդեղը կարգին լցնել և մեղմ կրակով տապակել։ Ավելի լավ կլինի, որ սև թոքի և սպիտակ թոքի կեսերը մի օր եփե, մյուս օրը՝ մնացորդները։ Որքան համով կլինի տաք֊տաք մարդ փափուկ լավաշի մեջ բրդուճ անե ու խշտե։ Ներսե՝ս-ախպար, երբ երևակայում ես, թուքդ չի՞ վազում…",
      "Ներսես-ախպարը լուռումունջ հետևում էր բարերար Նիկողոս֊աղային և վերջինս երբ հարցեր էր տալիս ու նրա երեսին մտիկ անում, Ներսես-ախպարը գլուխը խոնարհեցնում էր Համաձայնության նշան տալու ձևով։ Նիկողոս-աղան սպասում էր, որ Ներսես-ախպարը շնորհակալություն հայտնի, երախտագիտությունն արտահայտի լեզվով ու որոշ բառերով, բայց Ներսեսն ամոթից ձայնն անգամ չէր կարողանում բարձրացնել։ Նիկողոս-աղան, իբր մի մեծ բարիք գործած, դարձյալ շարունակեց իր խրատական հորդորներն ու տիրական Հարցերը Ներսես֊ախպոր բերանից երախտագիտության խոսքեր լսելու մտքով, բայց Ներսեսը, խորասուզված դառն մտքերով, չէր էլ ըմբռնում Նիկողոս–աղայի ասածները։",
      "Խեղճ Ներսես, ասում էր նա իր մտքում, մի ժամանակ Հարյուրավոր աղքատներ, կարոտյալներ, թշվառներ և օտարականներ քու հովանու տակ պատսպարան էին գտնում, ուտում, խմում, կշտանում, հագնվում և ծածկվում ու այնպես ճանապարհ ընկնում, հարյուրավոր կարոտյալներ գործ էին ճարում քո դռանը և ընտանիքներ ապրեցնում, ամեն մի դրացուդ, ծանոթիդ ու անծանոթիդ օգնության էիր հասնում և ոչ ոքից մի օր երախտագիտության նշան մտքովդ անգամ չէր անցնում պահանջել, իսկ այսօր Աուռում֊Նիկողոսը, կարկատող խոդորի որդին, մի թոք առնե ընտանիքդ կերակրելո։ Համար, այդքան քարոզ կարդա գլխիդ և երախտագիտություն պահանջե…",
      "Մինչև տուն հասնելն էլ ի՜նչ քարոզ չկարդաց Նիկողոս–աղայի աղան Ներսես-ախպոր գլխին, ի՜նչ խրատներ չտվեց, որ ժուժկալ լինի, քչով բավականանա, ուրիշի արած բարիքը գիտենա և ոչ ոքի երախտապարտ չմնա։ Նա ասում էր անդադար․",
      "- Ի՛նչ մեծ բան է, որ տղայիդ ուղարկես մի օր գա մեր աթարը կտրե, խո հոգին չի՛ դուրս գալ, ձեոները չի՛ չորանալ։ Ես տանը մի քանի տեսակ ծառաներ ունիմ․ այնքան ձրիակերներ, հացկատակներ կան, որ կարիք չունիմ ուրիշ մարդու։ Բայց թող լինի, պատիվ պահելը մեծ բան է։ Մի օր աղջկադ ուղարկե, թող գա մեր տախտակները լվանա, ինչ վնաս, խո մեջքը չի՞ կոտրի։ Մեր տունը, խո գիտես, մի քանի տասնյակ բան անողներ, աղախիններ կան, մեր սենյակների հատակներն այնքան մաքուր և այնպես ճերմակ են, որ եղ թափես՝ կժողովվի, առանց մի հատը աղտոտելու կամ փչփչանալու․ բայց իմ ասելը, միտքս ուրիշ է։ Պատիվ պահե, որ պատիվդ բարձրանա։ Եթե քո կինը մի օր գա մեր լվացքը լվանա կամ հացը եփե, խո չի մեռնիլ. բայց չէ՞ որ կինս նրա պատիվը պիտի պահե, փոխադարձաբար նրա վրա իր շնորհքը պիտի ավելացնե։",
      "Նիկողոսը ճարպիկ մարդ էր, իսկ Կ. Պոլսում երկար ապրելով՝ լեզվել ու զելվել էր։ Այնքան լեզու թափեց, որ խլացուց Ներսես֊ախպորը, որ մտքում ասում էր․ «Երանի այսօր քեզ պատահած չլինեի․ գլուխդ ուտեր այս թոքը։ Թող ընտանիքս քաղցից կոտորվեր ու դու այս թոքն ինձ չտայիր տուն տա՛նելու»։ Բայց Նիկողոսը խո մարգարե չէր, որ հասկանար Ներսես-ախպոր մտքիցն անցածն ու խոսքը փոխեր։ Նա միայն մի բանի էր ձգտում, որ մարդիկ ասեն, խոսեն, թե կա-չկա՝ էրզրումում մի մարդ կա, այն էլ Ուռում-Նիկողոսն է և ամենքն էլ երախտագիտությամբ խոնարհվեն նրա առաջ։",
      "Երբ հասան Ներսես-ախպոր դռան առաջ, Նիկողոս-աղան կանգնեց ու ասաց․ «Տանդ տեղը շատ լավ է եղել, բայց ափսո՜ս որ շինողներն անտաշ, կոպիտ մարդիկ են եղել․ այնպես չեն կարողացել շինել, որ դարերի դեմ կռվի»։ Ուզում էր այս խոսքերով ծակծկել Ներսեսի սիրտը և իր մեծությունը, հեռատեսությունը ցույց տալ։ Երբ Ներսես-ախպարն արտորում էր տուն մտնել, Նիկողոս-աղան էլ ճար չգտավ նրան խոսեցնելու, ասաց.",
      "— Ցանկանում եմ բարի ախորժակ, համով ուտես տժվժիկը։",
      "— Շնորհակալ եմ,— ասաց Ներսես-ախպարր և արագ քայլերով ներս մտավ իր տունը, հազիվ ազատվելով Նիկողոս աղայի ձեռքից։",
      "Մեծ էր Ներսես-ախպոր ընտանիքը։ Կինն արդեն թանը պատրաստել էր, ելավ տժվժիկն էլ եփեց, նստան կերան և հազիվ կշտացած՝ սեղանից բարձրացան։ Մեծ տան զավակներ, տնանկացած, թանապուրով կամ տժվժիկով մի՞թե կարելի էր նրանց կշտացնել… Բայց ամեն բան համբերությամբ տանում էին, և ձայները մարգ չէր լսում։",
      "Իրիկնադեմին, երբ ծանր քայլերով ժամի կողմն էր գնում Ներսես֊ախպարը, որ դիմե իր արարչին, նրա օգնությունը և ողորմածությունը խնդրե, ճանապարհին պատահեց Նիկողոս-աղան և ասաց.",
      "— Բարի իրիկուն, Ներսես֊ախպար, քեֆդ, հալդ ինչպե՞ս է. ինչպես նկատում եմ՝ առույգ֊առույգ ես փոխում քայլերդ, երիտասարդի ուժ ես ստացել։ Ինչպե՞ս էր տժվժիկը, համո՞վ էր, կարգին տապակե՞ց քույրս…",
      "— Շատ օրինավոր, աղա ջան, շատ շնորհակալ եմ, տունս, բոլորս էլ շատ շնորհակալ ենք,— արագ–արագ պատասխանեց Ներսես֊ախպարը, որպեսզի Նիկողոս-աղան տժվժիկի մասին խոսքը թողնե, ուրիշ բանից խոսե, որ չլինի թե ժամավորները լսեն, և նա անարգվի, պատիվը վիրավորվի։",
      "— Երևի լավ ախորժակով ես կերել, կարծես թարմացել ես, գույնդ մինչև անգամ փոխվել է, խո աղը, տաքդեղը, տապակվածքը կարգի՞ն էր,— ասաց զվարթորեն Նիկողոս-աղան, առանց նկատողության առնելու, որ իր ձայնը փողոցից անցուդարձ անողները լսում էին, և Ներսես-ախպարը, զայրույթից կուչ եկած՝ կարծես ուզում էր, որ գետինը ճեղքվի և ինքը մեջն ընկնի։",
      "— Ամեն բան, ամեն ինչ կարգին էր,— ասաց կակազելով Ներսես-ախպարը, որպեսզի մի կերպ վերջ տա այդ խոսակցությանը, բայց Նիկողոս-աղան անպատճառ ուզում էր, որ այն օրվա ժամավորները բոլորն էլ լսեին, թե ինքը մի տասը փարանոց թոք է ողորմացել իր դրացուն՝ Ներսես-ախպորը։",
      "— Ողորմած հոգի մայրս,— ասաց խոսքը շարունակելով Նիկողոս-աղան,— խիստ լավ տժվժիկ էր եփում, այնպես պատվական, որ երբ դռնով տուն էիր մտնում, նրա տապկոցի անուշ հոտից կշտանում էիր։ Այնպես համեղ էր լինում, որ նրա մահից հետո կարոտ եմ մնացել մի համեղ տժվժիկի: Ափսոս հները մեռան, իրենց հետ կարգն ու սարքը գերեզման տարան։ Քանի՜-քանի՛ անգամներ ախորժակս գրգռվել է, սիրտս ուզել է մի համեղ տժվժիկ, բայց եր՞բ կարող են հիմիկվաններն այնպիսի քաղցրաբույր կերակուր եփել։ Բայց քույրս նորերից չէ, նա կարծում եմ, որ լավ տնարար պիտի լինի և համոզված եմ, որ քեզ այսօր անփոխարինելի պատվական տժվժիկ կերցրած է. խո սխալված չե՞մ։ Հը՜, լավն էր, չէ՞,— ասաց ժամի գավթում կանգնելով Նիկողոս-աղան, աչքերն ուղղելով Ներսես-ախպոր երեսին։",
      "— Ինչպե՜ս չէ, ինչպե՜ս չէ, հրաշալի էր,— ասաց Ներսես-ախպարը և շտապեց եկեղեցի։ Բայց եկեղեցում փոխանակ աղոթելու, փոխանակ փառաբանելու, սկսեց գանգատվել իր տիրոջից, թե բավական չէր, որ նրան այդ վիճակի մեջ էր գցել, բավական չէր, որ այդքան զրկանքների և անարգանքների էր մատնվել, այժմ էլ տանջվում էր Նիկողոսի նման մի փառասերի ճանկում։",
      "Հետևյալ առավոտ բազար էր գնացել Ներսես-ախպարը: Սիրտը մի ֆինջան սուրճ խմել ուզեց ու մտավ սրճարան։ Կային այնպիսի բարի հոգիներ, որոնք նրա անցկացրած փառքի օրերից քաջ տեղյակ լինելով, առանց նկատելու, միայն մի ակնթարթով ղայֆաջուն իմացնում էին, որ մի ֆինջան սուրճ տա Ներսես-ախպորը։ Այնպես որ, առանց մարդ իմանալու, առանց մեկի մյուսի գիտենալու, սա, նա մի-մի ֆինջան սուրճով պատվում էին տնանկին և նա, որպես իր գրպանից վճարելով, պատվավոր կերպով հեռանում էր սրճարանից։ Սովորականի համաձայն, երբ սկսեց սուրճը խմել, Նիկողոս-աղան մտավ սրճարան և անմռունչ բարևելով նստավ Ներսես–ախպոր դիմաց։ Ներսեսի սուրճը քթից եկավ։ Նա զգաց, որ Նիկողոսը անպատճառ իր բարերարության խոսքը բանալու է, այն էլ հրապարակով։ Եվ իսկապես, սուրճի ֆինջանը ձեռքին, չիբուխի ծխախոտը ծխելով՝ ասաց Նիկողոս-աղան.",
      "— Հը՛, ինչպե՞ս ես, Ներսես֊ախպար, երեկ լավ ախորժակով վայելեցի՞ք տժվժիկը, համո՞վ էր, հը՞։ Մարդու քեֆը կգա, երբ սրտի ուզածին պես պատրաստեն կերակուրները։",
      "― Ինչպե՞ս չէ, ինչպե՞ս չէ,— կմկմաց Ներսես֊ախպարը, հուսալով, որ Նիկողոս-աղան իր պատվից կամաչե և չի պարզի թոքի պատմությունը, թեև սիրտը բորբոքումից արդեն սկսել էր արագ-արագ թրթռալ։",
      "― Այդ ի՞նչ տժվժիկ է,— մեջ ընկավ սրճարանի հյուրերից մեկը։",
      "— Ոչինչ,— ասաց Նիկողոս-աղան, ծանրացնելով խոսքը,— երեկ մեր մսագործի մոտ մի լավ թոք տեսա. սիրտս ուզեց, առա, որ տուն ուղարկեմ, բայց ափսոսացի, որովհետև մեր տնեցին կարգին չի կարող ուզածս տժվժիկը եփել։ Այդ մտմտուքի մեջ էի, որ պատահեց Ներսես֊ախպարը, իսկույն տվի նրան։ Ասի, մեկ չէ՞ մեր տուն ղրկած, ձեր տուն ղրկած։ Փա՜ռք աստծու, մենք դրացիներ ենք, ջոկողություն երբեք դրել չենք իրար մեջ, «իմ ու քո» ե՞րբ է մտել մեր մեջ, ո՞վ է փնտրել։ Մենակ քեֆս եկավ, ես հավատացած եմ, որ քույրս չէր փչացնի այն պատվական թոքը, կարգին բան կեփեր։ Իմ ուզածն էլ այն է, որ բանը տեղն առնե ու լազաթ ունենա։ Մեր տուն որ ղրկեի՝ զահրումար էր դառնալու, ո՞վ կարող էր թիքա ուտել։ Լավ բանը սիրում եմ, գիտեմ, որ քույրս այնպե՛ս տապակած կլիներ, որ Ներսես֊ախպարը համից, հոտից հարբած՝ մատներն էլ խածոտած կլիներ տժվժիկի պատառների հետ։ Դե՜հ, այժմ շարունակությունը դու պատմե, Ներսես- ախպար, ես իմս պրծա։",
      "― Էհ, ի՞նչ պատմեմ, շնորհակալ եմ, եփեցինք, կերանք, պրծանք գնաց,— ասաց Ներսեսը կարմրելով։",
      "— Անուշ լինի՛, խոսքս դրա մասին չէր։ Ուզում էի իմանալ, թե կարգի՞ն էր տապակած տժվժիկը, համո՞վ էր։ — Շա՜տ համեղ, շատ ախորժելի,— ասաց սիրտը մորմոքելով Ներսես-ախպարը՝ ողջ անձով քրտնած, թրջված։",
      "— Այդ հասկանում եմ, մարդ ուզածը գտնե, տեղովը, տեղակի։",
      "Ներսես-ախպարը դուրս եկավ այլևս կիրքը չկարողանալով զսպել, բայց Նիկողոսին էլ հաճելի էր, որ ամեն տեղ տժվժիկի պատմությունը խոսվի, որտեղ որ պատահեր, ուր որ հանդիպեր, խոսքը տժվժիկի մասին պիտի բանար կամ այդ մասին պիտի տար։",
      "— Ներսես-ախպար, հիշո՞ւմ ես թոքը, կամ թե՝ «ինչպե՜ս, համե՞ղ էր տժվժիկը»։ Ողջ քաղաքը տժվժիկի ցավն ընկավ, Նիկողոսն ամեն տեղ պատմեց ու խոսեց։",
      "Անցավ մի շաբաթ, մի ամիս, երեք ամիս, վեց ամիս, վերջապես տարի, բայց Նիկողոս-աղան, որտեղ պատահեր՝ պիտի հիշեցներ Ներսեսին թոքը և տժվժիկը՝ թե՛ փողոցում, թե՛ եկեղեցու գավթում, թե՛ սրճարանում, թե՛ բաղնիսում, թե՛ հարսանիքում, թե՛, վերջապես, ժողովներում, այնպես որ հազար անգամ Ներսես-ախպոր քթից, պնչից դուրս եկավ Նիկողոս-աղայի գնած թոքի տժվժիկը։ էլ համբերությունը սպառած, մի օր նույն մսագործի խանութի դռան առաջ կանգնած, վերարկուի տակ մի բան թաքցրած՝ սպասում էր Ներսես-ախպարը։ Դեպքն այնպես բերեց, որ Նիկողոս֊աղան էլ այնտեղ եկավ իրենց ծառայի հետ միս առնելու և նկատելով Ներսես-ախպորը, ասաց.",
      "— Ներսես-ախպար, ինչպե՞ս ես, լա՞վ ես։ Հիշո՞ւմ ես այն թոքը, այն համեղ տժվժիկը…",
      "— Ահա ա՛ռ քո թոքը և ձա՛յնդ կտրե,— ասաց զայրացած Ներսես-ախպարը և աբբայի տակ թաքցրած թոքը դուրս հանելով, այնպես շրմփացրեց Նիկողոս-աղայի քթին, բերանին, որ վերջինս ապուշ դարձավ, տեղն ու տեղը մնաց՝ երեսը, գլխի թանկագին շալը, վիզը արյունով ներկված։"
    ]
  },
  {
    "id": 12,
    "title": "Կատյան",
    "author": "Համբարձում Համբարձումյան",
    "image": "/covers/aram_patchyan.png",
    "story": [
      "Թաղի ջահելները փողոցում քարերով դարպասներ էին դրել ու ֆուտբոլ էին խաղում: Փողոցի ծայրում երևաց Ծիծակ Վալոդի գազարագույն տաքսին: Միշտ ռաբիս լսող Ծիծակի մեքենայի միջից եկող ռուսական էստրադային երգի հնչյունները լսելով` տղաները մի պահ կասկածեցին, որ դա Ծիծակի մեքենան է, բայց երբ նա թթենու ստվերի տակ բլոտ խաղացող տղամարդկանց ծանոթ ազդանշանով ողջունեց, խաղը դադարեցրին ու մի կողմ քաշվեցին, մինչև գա անցնի: Գիտեին նրա կծու բնավորությունը, եթե չկանգնեն ու մի կողմ չքաշվեն, հեռվից ազդանշան տալով գալու է, կանգնելու և հայհոյելու է: Վալոդը մեքենան կանգնեցրել, բլոտ խաղացողների հետ աշխույժ զրուցում էր, ու երեխաները վերսկսեցին խաղը: Տնից դուրս եկավ Գեղամը, Ջնդոենց նստարանի մոտ պպզած գարեջուր խմող Վլեին, Գոնչին, Գազանին բարևեց և մետաղյա ցանկապատին հենվելով` ծխախոտ վառեց:",
      "Իր հզոր թոքերով հայտնի Գեղամը, որին ուռելիս վերջինն էին պլանը տալիս, որովհետև մի ծուխ անելով կասյակի կեսից ավելին ծխում էր, քիչ անց գետնին գցեց ծխախոտի զտիչը և նորը վառեց: Նիհար, բարձրահասակ, սուր դիմագծերով Ծիծակը միացրեց մեքենայի շարժիչը, և մի քանի վայրկյանից տաքսին Գեղամի տան մոտ կանգնած էր: Գեղամը նայեց մեքենայի ներսը, և դեմքին զարմանք ու շփոթմունք հայտնվեց: Մեքենայի դուռը բացվեց, և նրա միջից դուրս եկավ կիսամերկ, լայն, համարյա ծածկոցի չափերի հասնող սրբիչով փաթաթված Կատյան, և բոլորի` Վալոդի, բլոտողների, ֆուտբոլ խաղացող պատանիների, բուրդ չիփխող Գյուլնարի, բացակա հարևանուհիներից բամբասող կանանց աչքի առաջ գրկեց Գեղամին ու համբույրներով ծածկեց երեսը: Մինչ Կատյան ու Գեղամը համբուրվում էին, փողոցում հավաքված կանանց աչքում Գեղամը մի գլուխ բարձրացավ, երկու տարի անտղամարդ, խոպանից չվերադարձող ամուսնուն սպասող Գյուլնարը ձևացրեց` իբր այդ կողմը չի նայում, ոտքը փեշի ճեղքից հանեց, կրծքերն ավելի լավ երևացնելու համար բլուզի վերջին կոճակն արձակեց և կրծքերը թրթռացնելով` սկսեց ավելի արագ չիփխել բուրդը: Բլոտ խաղացող Էդոն թերզը մոռացավ ասել ու տակ տվեց, Գոնչի խմած գարեջուրը կոկորդին մնաց, ու նա սկսեց խեղդվելով հազալ: Գեղամի քեռու տղան` Կարենը, գնդակը դարպասի մոտ կանգնեցրեց ու գոլ խփելու հարմար պահը ձեռքից բաց թողեց: Հակառակորդ թիմի խոշորամարմին, բարձրահասակ Արայիկը, որն արդեն իններորդ էր փոխադրվել, բայց դեռ բեղերն էլ չէին աճել, գնդակը Կարենի առջևից տարավ, արագ անցավ ֆուտբոլիստների միջով, ձեռները ջեբը դրած դարպասապահի ոտքերի կողքով գնդակը դարպասը գլորեց ու գո՛լ գոռաց: Երբ տեսավ ընկերներից ոչ ոք չի արձագանքում, կանգնեց, նայեց համբուրվող Կատյային ու Գեղամին, և դեմքը շառագունեց, կարմիրով ներկվեց: Գեղամը գրկեց Կատյայի իրանը, և նրանք քայլեցին դեպի տուն: Վլեն, Գոնչն ու Գազանը հայացքով ուղեկցեցին նրանց ու տեսադաշտից հեռանալուց հետո էլ երկար ժամանակ նրանց ուղղությամբ էին նայում:",
      "–Աուուուուու՛, Մաշինկա՛, – դունչը վերև տնկելով` քաղցած գայլի պես ոռնաց Գոնչն ու ասաց, – Մաշան վատը չի, ափսոս մերը չի:",
      "Հետո Ծիծակը թաղի տղամարդկանց ու Կարենի համար Կատյայի պատմությունն էր անում: Գեղամի` Պերմում ծառայելու ժամանակ Կատյան Գեղամի՞ց, թե՞ նրա քյավառցի ընկերներից էր Սևանա ծովի մասին լսել: Գեղամի զորացրվելուց մի տարի անց Գեղամի՞ն էր կարոտել, թե՞ կապուտաչյա Սևանն էր ուզել տեսնի, որոշել էր Հայաստան գալ: Եկել էր: Հենց օդանավակայանում սև աչքերով, սև մազերով, փարթամ թրաշով առնական ու ճարպիկ հայ տղերքից մեկը ծանոթացել ու հոժարակամ համաձայնել էր նրան մինչև Սևան ուղեկցել: Ճանապարհին ռեստորան էին մտել ու հենց ծովի ջրում եփած իշխան էին կերել, տնական թթի օղի էին խմել: Հետո անմիջապես Սևանի ափ էին գնացել, անմարդաշատ, գողտրիկ մի տեղ էին գտել, ջուրն էին մտել, ջրից դուրս էին եկել ու ափի մոտ աճած ծառերի հովի տակ` թփուտների մեջ, ծածկոցի չափերի հասնող սրբիչի վրա սեր էին արել: Ոտքերը ջրի մեջ` հաց էին կերել ու նորից խմել էին: Գիշերը, երբ եղանակը ցրտել էր, իսկ ջուրը տաք էր եղել, Կատյան լրիվ մերկանալով ջուրն էր մտել և երբ ջրից դուրս էր եկել` ոչ լողազգեստը, ոչ պայուսակը, և ոչ էլ տղային էր գտել: Կարծել էր` կատակում է, երկար ձայն էր տվել, հետո սերմնահեղուկով ու քրտինքով ներծծված սրբիչով ծածկվել ու լաց էր եղել: Տղային կանչելուց ու լացելուց հետո, մեքենաների ձայների վրա գնալով` մայրուղի էր դուրս եկել: Ճանապարհից դուրս կանգնած, մեքենայի մեջ խմած–քնած Ծիծակի տաքսին էր նստել ու, մեքենան նստելով, ինքն էլ էր քնել: Առավոտյան Վալոդը արթնացել, տեսել էր իր մեքենայի ետևի նստատեղին մի ջրահարս, մի ճերմակամորթ մարալ է պառկած: Կարծել էր` սպիտակ տենդի մեջ է կամ երազ է տեսնում, բայց երբ սթափվելու և ստուգելու համար ձեռքն ազդանշանին էր դրել, ու Կատյան արթնանալով նրան բարևել էր, նոր միայն հավատացել էր աչքերին: Գեղամի պատմածներից Կատյային արդեն իմացող Վալոդը թեև ռուսերեն վատ էր հասկանում, Պերմ, Երևան, Շենգավիթ, Գեղամ բառերը լսելով հասկացել էր` “որը որից հետո ա”:",
      "Գեղամի տան պատուհանի տակ պպզած` երրորդ գիշերն էր անցկացնում Կարենը: Մի ձեռքին ծխախոտն էր, մյուսի ձեռքը ուռած վարտիքի վրա էր դրել: Սենյակից եկող ձայները` ցանցավոր մահճակալի համաչափ ճռճռոցը, Կատյայի տնքոցներն ու Գեղամի շնչառությունը, խենթացնում, ձեռքը դեպի վարտիքի ներսն էին մղում. մկանները պրկված, աչքերը փակ ծխում էր, իրեն Գեղամի տեղում էր պատկերացնում: Բանակից գալուց հետո, երբ Գեղամն իր ու Կատյայի մասին պատմել էր, իրենց սեռական կյանքի մանրամասները թաղի տղամարդկանց ու ջահելների սեփականությունն էր դարձրել, մի տարի շարունակ ձեռնաշարժությամբ զբաղվելիս Կատյային էր մտքում ունեցել, բայց նրան իր առջև տեսնելով` ամաչել էր ու իրեն մեղավոր զգացել: Նրան իր մտքում ունենալը, իրեն Գեղամի տեղում պատկերացնելն արդեն հանցավոր էր թվում, բայց դրա մասին չմտածել, միտքն ուրիշ բանով զբաղեցնել չէր կարողանում: Առաջին գիշերը, երբ եկել էր պատուհանի մոտ, Կատյայի ու Գեղամի կենակցելը տեսել և ձայները լսել էր, երկրորդ գիշերը չէր ուզել նույն ապրումներն ունենալ, փոքր մագնիտոֆոնը բաղնիքում միացրել, համարյա սառը ցնցուղի տակ էր մտել, բայց Կատյայի տնքոցներն ու մահճակալի ճռճռոցը նրա ականջների մեջ էին, և երևակայությունն էլ տեսածը բազմապատկել էր:",
      "Լուսանում էր: Լսվում էր ծտերի ծլվլոցը և Գեղամի համաչափ, հանգիստ շնչառությունը: Կարենը գետնին նստած ծխում ու երազում էր: Ինքը “Հրազդան” մարզադաշտում ֆուտբոլ է խաղում, Բրազիլիա–Խորհրդային Միություն խաղն է, ու ինքը Բրազիլիայի կազմում է, խաբս տալով բոլոր պաշտպաններին` անցնում է ու դարպասապահի դիմաց մեն-մենակ է հայտնվում: Իր սիրած ձևով ցույց է տալիս, թե հարվածում է ու ապակողմնորոշված, գետնին պառկած դարպասապահի վրայով գնդակը ցանցի մեջ է ուղարկում: Հանդիսատեսները, ոտքի կանգնած, իր անունն են վանկարկում ու ծափահարում են: Մեծ լուսատախտակին խոշոր տառերով իր անունն է գրվում: Գժի պես վազում է, ու բրազիլացի խաղընկերները չեն կարողանում ետևից հասնել: Հանդիսատեսների դեմքերը լղոզված են, և բոլորն իրար նման են: Միայն Կատյային է պարզորոշ տեսնում: Նա ձեռքը թափահարելով ողջունում է և ժպտում: Հագին կապույտ պուտերով ճերմակ շրջազգեստն է, որ ինքն ու մայրը Ցումով շրջելիս էին տեսել, երբ գնացել էին իր համար ամառային շորեր գնելու: Ֆուտբոլի դաշտում կանգնած նայում է խոտի վրա ոտքերի մոտ հարմար ընկած գնդակին: Ամբողջ ուժով հարվածում է, գնդակը դանդաղ ու ծույլ դեպի դարպասն է գլորվում և աղջկա ոտքերին դիպչելով` կանգ առնում: Իր առջև` դարպասի կենտրոնում, կանգնած է Կատյան` ծածկված այն սրբիչով, որով իջել էր Ծիծակ Վալոդի մեքենայից: Սրբիչը շղարշի պես թափանցիկ է, և երևում են Կատյայի ձիգ, փարթամ կրծքերը, կոնքերը, ոտքերն ու եռանկյունաձև մազածածկույթը…",
      "Իր վրա թափվող սառնությունից Կարենն արթնացավ ու աչքերը բացեց: Մինչև գոտկատեղը պատուհանից դուրս եկած–կախված Գեղամը, շշի բերանը վերև պարզելով, Կարենի վրա թափվող ջրվեժը կանգնեցրեց, ձեռքի ափով վզակոթին թույլ հարվածեց ու ասաց.",
      "–Վեր կաց, էս ինչքա՞ն ես ծխել, արա՜:",
      "Կարենը բարձրացավ: Կանգնել էր Գեղամի առաջ, անքնությունից ու ջրից կարմրած աչքերն էր տրորում: Հետո մի ձեռքով թաց երեսն էր սրբում, մյուսով վարտիքին կպած ավազահատիկներն ու փոշին էր թափ տալիս: Աչքի տակով, աննկատ քարերի կույտից բռնցքաչափ, ձեռքի ափի մեջ տեղավորվող հարմար քար էր փնտրում, բայց Գեղամը ներողամիտ ժպտում էր ու աչքերի մեջ էլ չարություն չկար:",
      "–Հիմիկվանից որ խելքդ բանիդ ես տվել, մի քիչ մեծացար` քաքն ենք ընկնելու քո ձեռը: Դե լավ, գնա քնի ու ստեղ էլ չտենամ քեզ:",
      "Ուզում էր Գեղամի ասածներին պատասխանել, ասել, որ խելքը բանին չի տվել, բայց հասկանում էր, որ անտեղի է խոսելու, ավելի հիմար վիճակի մեջ է իրեն գցելու: Գլխահակ, ամոթահար քայլեց դեպի տուն ու մինչև ներս մտնելը թիկունքով զգում էր Գեղամի սպառնալից–ներողամիտ հայացքը:",
      "Փորձառու ցլամարտիկի ինքնավստահ քայլվածքով Գեղամը փողոց դուրս եկավ: Այդ ժամին, սովորաբար, փողոցում շատ մարդ էր լինում, բայց այդ օրը միայն պլանքաշների խումբն էր ու Կարենը, և Գեղամը, որ հավանաբար իր փողոց մտնելն ավելի հանդիսավոր էր պատկերացրել, մի քիչ շփոթվեց ու ձեռքը գրպանը խոթելով` ծխախոտի տուփը դուրս հանեց: Ծխախոտ վառեց, ծուխը ներս քաշեց և դուրս փչելիս արդեն վերգտել էր քիչ առաջվա ինքնավստահությունը: Ուրիշ ժամանակ Գեղամը կսպասեր, որ Վլեենց պատի տակ ուռող տղամարդիկ իրենք ձայն տան, մոտ կանչեն, բայց հիմա ինքը քայլեց դեպի նրանց խումբը:",
      "–Մեղրամիսդ պրծա՞վ, ապա՜ր, էս հո մեղրամիս չէր, մեղրաշաբաթ էր, – ասաց մեծ գլխով ու դուրս պրծած աչքերով Գոնչը, և խումբը ծիծաղեց:",
      "–Արի, արի, ցուլի՜կ, արի տես` քեզ ոնց ենք կթու կով սարքում, – արդեն ցածրաձայն, միայն խմբի համար ասաց կարճահասակ Բոյը, որ թեև Գյուղինստիտուտն էր ավարտել, երրորդ մասի շուկայում միս էր ծախում:",
      "Խումբը պլանքաշի վարակիչ ծիծաղով ծիծաղեց, և Գեղամը հասկացավ, որ նրանց մոտենալը սխալ էր: Ետ դառնալ էլ չէր կարող, ստիպված ժպիտը երեսին մոտեցավ նրանց ու աշխույժ բարևեց, իբր` չեմ նեղանում, ձեր կայֆը հասկանում ու հարգում եմ:",
      "Կարենը նայում էր նրանց և Գեղամի դեմքի արտահայտությունից, Գոնչի ու Բոյի լկտի ծիծաղից հասկանում էր, որ Կատյայի մասին են խոսում: Գեղամը ծխախոտ ծխախոտի ետևից էր վառում: Մեջքի ետեևում պահված ձեռքի նյարդային շարժումները Կարենին էին փոխանցվում: Ձեռքի մատները մեկ ետևի գրպանի մեջ էին խրվում, մեկ` ափի հետ էին անհանգիստ շփվում, մեկ էլ` բռունցքվում էին, և այդ պահին Կարենին թվում էր, որ Գեղամը մեջքի հետևից անակնկալ հարվածելու է, բայց թուլանում էին մատները, և Գեղամը գլխով համաձայնության նշաններ էր անում:",
      "Խումբը քայլեց Գեղամենց տուն: Վլեն, Գազանը և Գոնչը առջևից էին գնում, իսկ Բոյն ու Գեղամը հետևից: Բոյը թևանցուկ էր արել Գեղամին ու դեռ շարունակում էր նրա ականջին կաթեցնել.",
      "–Ախպեր, մենք սովետական սոցիալիստական երկրում ենք ապրում, ուր ամեն ինչ հանրային ա, նույնիսկ կինը, իսկ դու կուլակություն ես անում, մենատնտես ես ուզում լինես: Մի ժամանակ քո նմաններին աքսորում կամ գնդակահարում էին…",
      "Վլեն ու Գեղամը ճարճատյունով վառվող խորովածի կրակի մոտ, կրակի վրա դրված սմբուկի, լոլիկի պղպեղի շշերին էին հետևում, Բոյն ու Գեղամը, շենքի մոտ պպզած, բաց դռան լուսավորության տակ միսն էին շամփրում, իսկ Գոնչը Վլեենց բաղչից քաղված պլանը նախօրոք դատարկված ծխախոտի գլանակների մեջ էր լցնում: Կիրակի էր, ու միայն իրենք իրենցով էին: Կատյայի կոլեկտիվացումից հետո կողքի թաղերից ընկեր–տղաներ, ծանոթ ու անծանոթ մարդիկ էին եկել: Անվճար, ձյան պես ճերմակ մարմնով ռուս կինը շատերին էր Գեղամի տուն բերել` կաթնակեր լակոտներից մինչև խոպանի կարոտախտով տառապող ծերունիներ: Մի մասին խոսքով, մի մասին էլ` ծեծով հասկացրել, հետ էին ուղարկել, բայց բոլորին չէին կարողացել մերժել: Թույլտվություն ստացածների ցուցակը կազմել ու հերթ էին սահմանել, բայց որոշել էին, որ շաբաթ և կիրակի օրերը միայն իրենցն են:",
      "Խորովածի պատրաստություն տեսնող տղամարդկանց տեսադաշտից դուրս` թզենու հետևում թաքնված Արայիկն ու Կարենը նայում էին կողքի սենյակում լողացող Կատյային: Գեղամի տունը փողոցում այն հատուկենտ տներից էր, որ գազաֆիկացված չէր, և Կատյան նախօրոք տաքացրած ջրով էր լողանում: Լայն, թիթեղյա տաշտի մեջ կանգնած` մի ձեռքով կաթսայից ջուր էր վերցնում ու վրան լցնում, մյուսով օճառված մարմինն էր տրորում: Հետո նորից օճառում էր մարմինը` վիզը, կրծքերը, հետույքը… Մի քանի օրում հասունացած, անմազ, բայց արդեն պզուկոտ երեսը թրաշելիս մի քանի տեղ կտրտած Արայիկը շալվարն իջեցրել, բանը դուրս էր հանել ու խաղում էր հետը:",
      "–Մի՜ արա էդ բանը, քեզ ասում եմ` մի՜ արա, թե չէ ծեծ ես ուտելու, – սպառնաց Կարենը:",
      "Արայիկը չուզե՞ց, թե՞ չհամարձակվեց պատասխանել, բայց տեղից չշարժվեց, չփախավ: Նախկինում ինչքան կռվել էին, միշտ առաջինը Կարենն էր խփել, և նա վազելով փախել էր, բայց հիմա տղամարդու պես դիմանում էր ու տեղից չէր շարժվում: Բեղի ու պզուկների հետ նրա համարձակությունն էր էլ աճել: Ոչ թե խփելու, այլ վախեցնելու համար Կարենը գետնից քար վերցրեց: Արայիկը նկատեց դա, բայց նրա կողմը չնայեց, միայն նստած տեղը մի փոքր կծկվեց:",
      "–Կատյա, Կատինկա, իդի զդես, – լսվեց Վլեի ձայնը:",
      "–Սիչաս, – իր հետ օժիտ բերած սրբիչով սրբվելով ասաց Կատյան:",
      "Կատյան անջատեց սենյակի լույսը և մթի մեջ կորավ: Արայիկը խորովածի կրակի շուրջ խմբված տղամարդկանց կողմը նայեց: Դռնից դուրս եկավ սրբիչով փաթաթված Կատյան և կրակի մոտ խմող տղամարդկանց մոտենալով` վերցրեց Գոնչի պարզած լիքը բաժակը: Կարենն Արայիկի գլխավերևում կանգնած նայում էր իր բռի միջից դուրս եկած քարի սուր ծայրին և իրեն պարտված էր զգում: Ուզում էր խփել Արայիկին, բայց հասկանում էր, որ ծեծի էլ` նա այդտեղից չի գնալու: Կարենը քարը գցեց և հեռացավ:    Կատյայի սենյակի բաց պատուհանից Արայիկի նվիրած օծանելիքի հոտն էր գալիս: Կարենը Արայիկի նվեր տալը տեսել էր: Կատյային հետևելիս էր եղել, երբ Արայիկը եկել էր պատուհանի մոտ, Կատյային կանչել ու օծանելիքի տուփը նրան էր տվել: Կատյան ուրախ ժպտացել ու համբուրել էր Արայիկին: Դրանից առուծախի հոտ էր գալիս, բայց Կարենը նորից ցանկացել էր ծեծել նրան, բայց հիշել էր, թե ոնց էր ինքը իրենց դասարանի Աննային հնդկական ֆիլմերի կինոաստղերի նկարները տալիս` նրա կրծքերին ձեռք տալու համար, ու իրեն վատ էր զգացել: Հիմա ինքն էր Կատյայի պատուհանի մոտ: Դռնով հարմար չէր, կողքի սենյակում կարող է մարդ լիներ, և այդ պատճառով որոշել էր պատուհանով մտնել, բայց նայում էր մահճակալին աչքերը փակ պառկած Կատյային, ծխում էր ու չէր համարձակվում ներս մտնել: Կատյան աչքերը բացեց ու տեսավ պատուհանի մոտ կանգնած Կարենին: Հայհոյեց ու ձեռքի տակ ընկած կոշիկը Կարենի վրա շպրտեց: Կոշիկը պատուհանի փեղկին դիպավ, ու ապակին փշրվեց: Կարենը հեռացավ պատուհանի մոտից:",
      "Ամբողջ թաղը ծխի մեջ կորել էր, Վլեի պլանի պլանտացիան էր վառվում: Վլեն տանը չէր, և նրա մայրն ու կինը պլանի քոլերը արմատից հանել, մի քանի ժամ արևի տակ թողել էին ու չորացած պլանը վառում էին: Թաղի պլանքաշ տղամարդիկ ծխի վրա եկել, Վլեենց տան մոտ հավաքվել ու դարպասն էին թակում, բայց կինը դուռը չէր բացում: Լացները գալիս էր: Այդ տարվա ամբողջ բերքը վառվում էր, իսկ իրենք ոչինչ չէին կարող անել: Այդ տարին սովի տարի էր լինելու, դաժան և անուրախ ձմեռ էր սպասվում:",
      "Կատյայի գալուց հետո թաղի կյանքը փոխվել էր: Մինչ լուսաբաց Գեղամի տնից քեֆ–ուրախության ձայներ էին գալիս, տղամարդիկ տուն չէին գնում, կանայք սպառնում էին բաժանվել, ու մի երկուսն էլ արդեն հայրենադարձ էին եղել: Գեղամին քաղմաս էին կանչել ու զգուշացրել էին, որ էլ մարդկանց հանգիստը չխանգարի: Փողի կորուստը հայտնաբերած Արայիկի ծնողները Կատյային նվիրած օծանելիքի փողն էին Գեղամից ուզում: Փողոցի ծայրում ամեն օր արյունոտ կռիվներ էին լինում: Վերջին կռվի ժամանակ էլ Կատյայի մոտ մտնելու ցուցակի հերթը խախտելու համար ընկերն ընկերոջը ծակել էր: Ոստիկանները փողոց էին լցվել, թաղի սև ցուցակում գտնվող բոլոր տղամարդկանց տարել ու ամբողջ գիշեր ծեծել էին: Կատյային էլ չէին կարող Գեղամի տանը պահել, ու Գոնչը ելքը գտել էր:",
      "Գոնչը, Վլեն, Գազանը, Կատյան ու վերջին պահին մեքենան խցկված Կարենը Գազանի կապույտ “Մոսկվիչով” գնում էին Հոկտեմբերյան: Առջևում նստած Գոնչն ու Գազանը Գազանի սիրած զբաղմունքից` ձկնորսությունից էին խոսում, իսկ մյուսները լուռ էին: Վլեն ու Կատյան խմած էին և աչքները փակ ննջում էին:",
      "–Տի զնայի՞շ մի կուդա եդիմ, մի եդիմ վ Օկտեմբերյան, տիբյա ադդադիմ, պլան վազմյոմ, ի մի ույեդիմ, – Հոկտեմբերյանի մոտ արթնացավ ու ասաց Վլեն:",
      "Կատյան պատուհանից անտարբեր դուրս էր նայում ու Վլեի ասածին ոչ մի կերպ չարձագանքեց:",
      "Կատյային պլանի հետ փոխել ու հետ էին եկել: Գազանի մեքենայի մեջ խմում էին: Թաց աչքերով, աչքի տակը կապտած Կարենը մեքենայից իջավ ու տուն քայլեց: Իրենց տան մոտ պպզած Գեղամը Կարենին տեսավ ու գլուխը կախեց: Կարենը մոտեցավ նրան ու ապտակեց: Գեղամը լուռ տարավ ապտակը:",
      "Գիշերը հարբած Գեղամը սուր, մորթ անելու դանակը վերցրել, դուրս էր եկել փողոց և գոռալով ու հայհոյելով Կատյայի հետ եղած թաղի տղամարդկանց դուրս էր կանչում, բայց ոչ ոք դուրս չէր գալիս:",
      "Մի շաբաթ անց Կատյան վերադարձավ: Սեքսի ժամանակ սրտից թույլ բառիգը մահացել էր, և Կատյան նորից Շենգավիթ էր եկել: Կատյայի հետ քնած թաղի տղամարդիկ որոշեցին նրան տուն` Ռուսաստան ուղարկել և դրա համար հանգանակություն արեցին:",
      "Հայաստանում Կատյայի վերջին գիշերն էր: Առավոտյան նրան գնացքով ճանապարհելու էին: Կատյան ոչ մեկին ներս չէր թողել և ասել էր, որ ինքը կընտրի իր հետ վերջին գիշերն անցկացնողին: Տղամարդիկ Գեղամի տան առաջ կանգնել, սպասում էին, որ Կատյան դուրս գա ու ընտրություն կատարի: Վերջապես Կատյան տանից դուրս եկավ: Գեղամը վստահ էր, որ իրեն էր ընտրելու, մոտեցավ նրան, բայց Կատյան քայլեց դեպի Կարենը, բռնեց նրա ձեռքից ու իր հետ տուն տարավ: Մահճակալի մոտ կանգնեցին: Պատուհանից եկող քամին զովացնում էր Կարենի քրտնած մեջքը: Կատյան բառիգի տնից իր հետ բերած ծաղկավոր շրջազգեստը հանեց և մերկացավ: Կարենը նայում էր լուսնի լույսով լուսավորված Կատյային և ուզում էր փախչել: Ոչ Կատյային գրկելու, ոչ էլ փախչելու համար ուժ չէր գտնում: Կատյան մոտեցավ նրան և դեմքը, վիզը համբուրելով` սկսեց նրա վերնաշապիկի կոճակներն արձակել: Հետո հանեց կոշիկները, շալվարը, գուլպաները, վարտիքը, լրիվ մերկացրեց Կարենին: Նրա ձեռքից բռնելով մահճակալի մոտ տարավ, պառկեց ու ձեռքից քաշելով` նրան իր վրա պառկեցրեց: Ամոթից Կարենի լացը գալիս էր: Նրա առատ սերմնահեղուկը ծորում էր Կատյայի ոտքի ու փորի վրայով: Կատյան պինդ գրկեց Կարենին, և նրանք իրար փաթաթված քնեցին:",
      "Կատյայի գնալուց հետո Գեղամն անդադար խմում էր և խմելիս էլ առիթը բաց չէր թողնում Կարենին ծեծելու համար: Այդ օրը, երբ Վլեն, Գոնչը, Բոյը, Գազանը, Գեղամն ու Կարենը ծաղկած բալենու տակ խմում էին, Կարենի դեմքի վրա դեռ նշմարվում էին վերջին ծեծի կապտուկները: Թաղի տղամարդիկ Գեղամի հետ լրջորեն խոսել էին, սպառնացել, որ եթե մեկ էլ Կարենի վրա ձեռք բարձրացնի, իրենք էլ նրան են ծեծելու: Կարենին ու Գեղամին ստիպել էին ձեռք ձեռքի տալ և որոշել էին նշել նրանց հաշտությունը: Բալենու տակ նստած խմում էին և բալենուց Կատյայի հոտն էին առնում: Լիտրերով խմում էին ու չէին հարբում, և որքան խմում, այնքան ավելի սուր էին զգում Կատյայի հոտը: Ամեն ինչ նրան էր հիշեցնում` տունը, այգին, պատի մոտ ընկած Կատյայի լողանալու տաշտը, որով նա նաև ջրում էր բալենին… Սրբիչը Կատյան տարել էր իր հետ:"
    ]
  },
  {
    "id": 13,
    "title": "Քիրվա",
    "author": "Լևոն Ջավախյան",
    "image": "/covers/aram_patchyan.png",
    "story": [
      "Մենք պատերազմ չգնացինք` պատերազմն եկավ մեզ մոտ: Մինչ այդ խաղաղություն էր և երջանկություն: Ժամը 17-ին երջանկությունը կատարյալ էր: «Դանշըր Բաքը»,- ասում էր ռադիոն: Ձայնը բարձրացնում էինք մինչև վերջ: Մուրազ ալիք էր: Մեկ էլ մի կլկլոց էր գալիս, մի կլկլոց` սրտակեղեք, թախծալուր ու մելամաղձոտ…",
      "-Ըս ո՞ւմ հըրսանիքն ա…,- հետաքրքրվում էր Աշխեն տատս:",
      "Նա մեղք չուներ: Մեր գյուղում միայն հարսանիքներին էին երգում:",
      "Մինչդեռ, մեղեդին կոհակվելով դուրս էր հորդում ձայնասփյուռից, մտնում տուն, ելնում դուրս, հոսում քուչեքով, ապա մեյդանով… Լայնորեն քայլում էր Ադրբեջանը: Աշխարհը մի մեծ պետություն էր` ՍՍՀՄ: Երջանկությունը` մի տխուր մուղամ` կոմունիստական: Ամառվա տապը հանդարտ մարմրում էր կղմինդրե կտուրներին, տապակած փոշին ծույլ ձանձրույթով բարձրացնում հոգնած ոտնահետքերից, և քաղցր թախիծը դարդոտ կլկլոցով, որպես եդեմական հաշիշ, մեղրի պես թանձր դարսերով ծորում էր դեպի մեր թմրած ուղեղները: Կոմունիզմի ճամփեքում էինք…  Մեր կյանքը մի մոլոր նվագ էր, որ երբեմն իր թավշյա բարիտոնով արտաբերում էր Աշոտ պապս: Մեր գյուղում էդ երգի մեջ թերևս  նա էր վարպետ: Ձեռը դնում էր քներակին ու աշխարհի ականջին զլում իր բայաթին: Եվ Շնողնա ջրի պես կարկաչում էր նրա ձայնը: Նա Թուրքի Այրումից մի քիրվա ուներ` Հասան անունով: Նրա երգը էնտեղից էր բխում: Նրանց ընկերությունը բարեկամություն էր: Որ պապս Հասանին ասեր` սարից քեզ գցի, կգցեր: Բայց նա նրան չէր ասում` սարից ընկի: Նա նրան սար էր բարձրացնում:",
      "1988 թվականի փետրվարն էր: Եկել էր սարերից գլորվելու ժամանակը: Որ պատերազմը եկավ, մենք պարապ չէինք` միտինգներ էինք անում: Պատերազմից առաջ պատերազմական լուրերն եկան: Սումգայիթում հայերի ջարդեր եղան: Մենք, 32 զոհերի պատկերներ առած, բարձրացանք Ծիծեռնակաբերդ: Պատմությունը կրկնվում էր: Հետո եղավ Բաքուն: Մինչև ե՞րբ կոտորվեինք… Այն ժամանակ ես աշխատում էի Լուսավորության նախարարությունում: Մեր շենքին կից ադրբեջանական թատրոն կար, որ տարիներ ի վեր չէր գործում: Կացինը առա  ու գնացի ազգիս վրեժը լուծելու: Ղեկավարությունը դեմ էր. ես կացինը վեր էի բարձրացնում, նրանք տակից ցած էին քաշում… Ասում էին` չի կարելի… Մոսկվան էդպես էր սովորեցրել: Սկզբում  ջարդեցի անկարելին: Ապա անցա դռանը: Կացինը վրա բերի ու տուր հա կտաս ճակատամիջումը… Դուռը աղիողորմ ճռնչաց, ետ-ետ գնաց: Շեմքից այն կողմ նամշահոտ էր, դատարկ դահլիճն էր ու դատարկ աթոռները… Ես փոքր-ինչ հիասթափված էի, չբավարարված…  Միգուցե և այնպես, ինչպես Ալեքսանդր Մակեդոնացին` հնդկական ջունգլիներին դեմ առնելիս: Նա հասել էր աշխարհի ծայրին, իսկ ես` էս ա, հա, դահլիճի կուլիսներին: Մեր հերոսական նկրտումների համեմատ, տեղանքն ավելի քան փոքր էր: Միայն հետո` տարիներ անց,  հասկացա, որ իմ կռիվն ընդամենը փակ դռան հետ էր, որի համար հիմա ամաչում եմ: Իսկ այն ժամանակ ես չէի ամաչում: Այն ժամանակ ես հերոս էի: Մինչև որ վերադարձա  մարդկային բնույթիս: Իսկ հերոսական ժամանակները մնացին անվերադարձ: Ընդհանրապես, մարդը չարիքի դեմ պայքարում է հերոս: Բայց ո՞ր բանակում է չարը… Դե, արի ու որոշի… Երանի նրան, ով ընդամենը մարդ է: Ես հերոսներին երանի չեմ տալիս: Թող հայրենիքը նրանց մեծարի… Իմ հերոսները սովորական մարդիկ են:Իսկական մարդը թշնամական սահմաններ չունի: Նրա հայրենիքի սահմաններն իր սրտի և խղճի  կողմերում են: Եվ վայ նրան, ով անցնում է այդ սահմանը: Մեր քիրվան գնաց, բայց ոչ այդ սահմանով: Պատմությունս  այդ մասին է:",
      "Իմ պապ Աշոտի Ջեյրանը մեր գյուղում միակն էր: Նրա նման կաթ տվող չկար, բայց և նրա նման հարու տվող չկար: Ջեյրանի երկու լիճ աչքերի մեջ ծով տխրություն կար: Նա, թախծալուր աչքերը  հառած աշխարհին, խաղաղ որոճում էր իր բաժին խոտը և ոչ ոքու մտքով անգամ չէր անցնի, որ այդ տրտմության մեջ այդքան ըմբոստություն կար: Իրիկնամուտին արոտատեղից  տռուզ մարմինը ծանր-ծանր օրորելով` լիքն ու կուշտ մզզոցով գալիս էր: Մարդիկ անխռով անցնում էին կողքով` այնպես, ինչպես կովի մոտով կանցնեին:  Դժվար է ասել` այդ պահին նրա մեջ կովն էր քնա՞ծ, թե՞ ցուլն էր արթուն: Պղտոր հայացքը մի պահ հառում էր անցորդին: Սև, խոնավ  ռունգերից տաք գոլորշի էր բարձրանում: Մեկ էլ գլուխը գետնահար թեքում էր կրծքին, սուր-սուր պոզերը առաջ մեկնում ու վրա քշում: Տղամարդիկ էլի մի կերպ պաշտպանվում էին: Աստված ոչ աներ, եթե դիմացինը կին էր: Ամոթն ու ցավը վայրկյանապես կեռ պոզերի վրա միախառնվում էին: Պարտադիր, շրջազգեստը գցում էր գլխին ու մարմինը շրջելով` մերկ ոտքերը օդում տնկում: Խեղճ պապս  քունը կորցրել էր: Մեռավ ջառմա քաշելով…  Ճիպոտով դաղում էր նրա կարմիր մեջքը… Անարդյունք: Ջեյրանը հնազանդ կանգնում էր ու սիրով և թախիծով լի աչքերը հառում տիրոջը: Ամեն հարվածին թույլ մնչում էր, վիզը երկարում, որ լիզի պապի այտերը: Ճիպոտը օդում պաղում էր, ձեռքից անզոր կախվում… Դե, արի ու էդ անլիզու հայվանին բան հասկացրու… Չէ, ձեռքը դանակին չէր գնում: Ճիշտը ծախելն էր: Բայց ո՞վ կառներ  էդ խելառ անասունին…",
      "Էլի քիրվա Հասանը ձեռք մեկնեց:",
      "-Մանոլում, քիրվա Աշոտ,- ասաց,- սանին Ջեյրան կոյունը գաթըր ման ալմ: (Մեռնեմ թե սուտ եմ ասում, քիրվա՛ Աշոտ, Քո Ջեյրան կովը բեր ես առնեմ):",
      "Հայոց համազգային շարժումը նոր-նոր թափ էր առնում: Ամենուր հակաադրբեջանական կրքեր էին եռում: Դժվար է ասել` Հասանին մեր կովի առատ կա՞թն էր պետք, թե՞ նրա սուր-սուր պոզերը… Ամեն դեպքում, մեր քիրվան 100 ռուբլի բեհ թողեց ու, Ջեյրանին առաջն արած, քշեց դեպի Թուրքի Այրում: Նրանք գնացին նույն ճանապարհով: Մինչդեռ «աշխարհն իր շավիղից դուրս էր ելել»: Մեր առավոտները խաղաղ չէին: Ադրբեջանական սահմաններից եկող լուրերը գնալով ահագնանում էին: Միայն մայրս էր խաղաղ: Ասում էր` ով քու վրա քար գցի, դու նրա վրա խնձոր ու նուռ վրա արա… Մայրս, որ բանաստեղծական էր ու քնարական, դեռ ավելին, մայրական… Այսպես, իմ լա՛վ ընթերցող… Պատմվածքներիս մեջ լոկ գիրս չէ… Ես սիրտս փաթաթում եմ թղթի մեջ ու տալիս Ձեզ:",
      "Թուրքի Այրումը թուրքերինը չէր: Այն ադրբեջանաբնակ տարածք էր Լոռվա մարզում: Համազգային շարժումը հասել էր այնտեղ: Խառնակ ժամանակներ էին: Վաղորդյան ցողի հետ գյուղը զարթնում էր: Սակայն դրսում դատարկություն էր: Մարդիկ վախվորած հավերի պես ծվարել էին իրենց տներում: Նրանք ապավինել էին իրենց աստծուն: Մենք էլ ապավինում էինք մեր աստծուն: Նրանք Ղուրան էին կարդում, մենք` Աստվածաշունչ: Կռիվը երկուսի մեջ էր: Անձամբ իմ հավատը փոքր-ինչ այլ է. ես հավատում եմ  Աստծուն… Բայց ոչ այնպես, ինչպես գրված է գրքում կամ գրքերում… Այլ այնպես, ինչպես Ինքը կա: Նա է Հաշտարարը, Ամենակարողը… Մարդիկ կորցրել էին Հաշտարարին: Մինչդեռ երկիրը խռովքի մեջ էր: Նորօրյա կուռքեր էին ելել, որոնք վայելում էին մոգական սերը: Աստված սեր է, բայց սերը Աստված չէ: Սիրո հակառակը ատելություն է: Նրանք միասին կռիվ էին արարում: Իսկ մարդիկ «վայելում» էին այն: Եթե մարդիկ Աստծուն չբաժանեին, հավանաբար չէին բաժանի նաև նրա որդիներին:",
      "Այդ գիշեր պապս յոթ ձեռք շապիկ փոխեց: Աչքերը փակում էր` նույն մղձավանջն էր, բացում էր` նույն դողէրոցքը: Սառը քրտինքը ողողում էր անկողինը: Շապիկն ու փոխանը թաց պատանքի պես կպել էին մարմնին: Ատամները ինքնաբերաբար կափկափում էին: Ցուրտը սպառնում էր թափանցել մինչև ոսկորները:",
      "-Աշխե˜ն,-տնքում էր պապս,- փոխնորդը բի՛…",
      "-Էլի˜…,- քնաթաթախ արձագանքում էր տատս:",
      "…Կոպերի տակ «Կայծոն» գունդն էր. Ավետանց Փաշոն, Պետնանց Քոթոն, Մրջանանց Շալոն, Տրթմանանց Գիքոն, Գռափի Օսանի Փուրչուլը, Ազարոնց Վահանը, Ընանանց Կամսարը, Հանսանց Միշոն, Ճիճիլի Պիլիզը, Հոբոսանց Գևոն, Բոշանց Սամաթը, Չիչոնց Սուրոն, Ըրիցանց Թաթոն, Ջվախանց Ջավահիրը… Գրոհում էին… Այրումը ծխի ու հրի մեջ էր: Ճիճիլի Պիլիզը «Վիլիսի» բրեզենտը ետ էր գցել ու տակից դուրս հանել գնդացրի  փողը: Ետնաթամբից կրակն ուղղել էր տներին ու Չապաևի նման մաղում էր… Մերկ գյուղը, ձեռքերը բարձրացնելու փոխարեն, ինքն էր բարձրանում… Ասես հեքիաթում` թռչող ափսեի պես օդ էր ելնում, հառնելով համբառնում` փորձելով պաղկվել ամպերի մեջ: Սակայն երկնքում էլ փրկություն չկար: Տները, ամպերի ձեռքն ընկած, իրար էին բախվում, ոնց որ խախալում: Տները մեծ էին, մարդիկ` փոքր… Փոքր մարդիկ մեծ տների միջից երկնքի ծակերով, ամպերի արանքով խախալվում, մաղվում էին` բլրվելով առջևը: Նրանց մեջ մեղավորն անմեղն էր:",
      "Բլուրն ասես շարժուն մրջնաթումբ լիներ:",
      "-Աշո˜տ, Աշո˜տ…,- թմբից ձայն էր գալիս:",
      "Քիրվա Հասանն էր` տարօրինակորեն Ջեյրանին հեծած: Մարդկանց տակից, ասես զեռունների միջից, դուրս էր սողում: Միայն ինքը չէր Ջեյրանի վրա… Իր հետ իր ողջ քոչն էր… Հասանը կովին խթանում էր, իսկ կովը չէր ուզում գնալ… Վիզը ծռած` իր կողմն էր նայում… Լիճ աչքերի մեջ ծով կարոտ կար: Մորը կորցրած հորթի պես մռութը երկարել, բառաչում էր…",
      "-Աշո˜տ, Աշո˜տ…",
      "Արեգակը գլուխը թեքել ու շողը մեկնած խուտուտ էր տալիս պապիս քիթը: Նա ձեռքերը, ինքնաբերաբար, քթին էր տանում, անհասկանալի քրթմնջում ու ոչ մի կերպ չէր ուզում բացել աչքերը:",
      "-Աշո˜տ, Աշո˜տ…,- կոպերն ասես ձյութով էին գամված, կպել պոկ չէին գալիս:",
      "Ձայնը անդուր բախում էր թմբկաթաղանթը: Չէր կարողանում հասկանալ, թե որտեղից է գալիս. այն թմբի՞ց, թե՞ այս պատուհանից… Այնուամենայնիվ, բացվող աչքերը կամաց-կամաց ջոկում էին լույսի աղբյուրը:",
      "-Աշո՛տ, քեզ են ուզում,- Աշխեն տատս էր, որ առավոտ կանուխ դուրս էր ելել բակը ավլելու:",
      "-Ի՞նչ խաբար ա…,- աչքերը տարտամորեն տրորում էր պապս:",
      "-Ասում ա,- ասաց տատս,- Հասանից խաբար ունի…",
      "Այ, դա չէր սպասում: Վերմակը դեն նետեց: Ուղեղը վայրկյանապես իստակվեց: Քունը ծտի պես թռել էր գլխից: Ինքն էլ չիմացավ, թե ինչպես հագնվեց: Թթենու տակ հանդարտ ծխում էր Ավետանց Փաշոն: Նա գյուղի ֆիդայիների հրամանատարն էր: Ասես հազար տարի սափրված չլիներ: Ոնց որ ծմակից նոր-նոր ելած  ղաչաղ, գլուխը թաղված էր բեղ ու մորուքի մեջ… Ծխախոտը մարել, նորն էր կպցնում:",
      "-Խեր ըլնի՞…,- վարանելով հարցրեց պապս:",
      "-Գիշերը Թուրքի Այրումը քոչացրինք…,- Փաշոն չէր շտապում:",
      "Այրվող լուցկին պահել էր գլանակի տակ: Կոշտ ափերը դողահար կրակը պաշտպանում էին դիմահար քամուց: Հանգիստ էր ու մտախոհ, ասես աշխարհի ամենալուրջ գործն անելիս լիներ:",
      "-Սադախլոյի սահմանի վրա քու քիրվա Հասանին տեհա,- վերջապես ասաց, մինչդեռ անհամբերությունից պապիս շունչը կտրվում էր:- Մեր ու մանուկ, քոչը կապած, գնում էին… Ինձ տեհավ, էկավ ոտներս ընկավ, ասավ. «Կուրբան օլում, Փաշո ջան, բու փարա վերասան մանըմ կարդաշ Աշոտըն…»: (Մատաղ լինեմ քեզ, Փաշո՛ ջան, էս փողը տար տուր իմ ախպեր Աշոտին):",
      "Փաշոն ձեռքը տարավ ծոցը: Հիսուն հատ սովետական կարմիր տասանոց էր` խնամքով թերթի մեջ փաթաթած: Հասկացել էինք, որ կովի մնացած պարտքն է… Իսկ պապս չէր ուզում հասկանալ: Ձախ աչքի տակ թոշնած այտը տենդագին թրթռում էր… Շվարած կանգնել էր, չգիտեր` վերցնի՞, թե՞ չվերցնի…Չգիտեր` որ գրպանը դնի… Մի գրպանից հանում, մյուսն էր դնում, մյուսից հանում` էն մյուսը դնում… Էդ փողը հաստատ պապիս սրտովը չէր… Հետո` տարիներ անց, տեղի ունեցավ ռուբլու մեծ արժեզրկում: Սակայն արդեն իսկ նրա խորշոմած ձեռքում սովետական ռուբլին էն գինը չուներ…"
    ]
  },
  {
    "id": 14,
    "title": "Հողի դողը",
    "author": "Լևոն Խեչոյան",
    "image": "/covers/aram_patchyan.png",
    "story": [
      "Արգելեցին զենքով եկեղեցի մտնել: Մեր հոգու փրկության համար անվճար մոմեր բաժանեցին, եւ մենք, զենքը դռանը թողած, ներսում մոմեր վառեցինք: Հետո սրընթաց արագությամբ վերցնում էինք նրանց գյուղերը: Մենք քաղաքին մոտեցանք, քաղաքն էլ ընկավ: Մենք մտնում ու դուրս էինք գալիս, վազում էինք տապալված հեռագրասյուների, առաջնորդների մեծադիր յուղանկարների, գալարաթափ լարերի, մետաղների եւ տարաբնույթ բուրմունքներ արձակող նրանց` իրար ետեւից ընկնող գյուղերի միջով:",
      "Մեր հարձակման հաջողությունը սրընթաց զարկի մեջ էր: Շտաբն ու գեներալներն արգելեցին ժուռնալիստներին մեր ետեւից խորանալ: Նրանց դժգոհությունը հաշվի չառնելով` դրեցին մեքենաներն ու ետ ուղարկեցին: Վերցված գերիներին եւ վիրավորներին խումբևխումբ թիկունք էինք ուղարկում:",
      "Քնում էինք քնապարկերի մեջ` թացին, չորին, ցրտին ու տաքին, քնում ու արթնանում էինք, դեռ լույսը չծագած, տանկերը առաջներս գցած, հողի դողը ոտքներիս տակ, մետաղե ատամնանիվների ճռնչոցը ականջներիս մեջ` մտանք տափաստան: Դեմ-դիմացի գյուղը վերցնելը դժվար չէր, բայց չէինք ցանկանում տղաներին կորցնել: Դադար առանք ու օձերի` կապտակարմրագույն էլեկտրակայծերի նման դուրս նետած երկթեւ լեզուները արհամարհելով` քնեցինք դեղին դդումների դաշտում:",
      "Լուսածագին քարտեզը ծնկներին գեներալներն ու հրամանատարները ճշտեցին գյուղի դիրքը, ու մենք չորս կողմից տապալված հեռագրասյուների, էլեկտրասյուների, առաջնորդների մեծադիր յուղանկարների, գալարաթափ լարերի, մետաղների ու, քթներիս առած ինչևոր բուրմունքների միջով, մեր շղթայակազմ շարքերից ընկնող տղաներին թողած կրնկակոխ եկող սանիտարական մեքենաներին, բամբակի դաշտերով էլ անցանք ու հողի դողը ոտքներիս տակ` մտանք գյուղ: Մեկը կանչեց, ես թիկունքից ձայն լսեցի, շրջվեցի, ոչ ոք չկար:",
      "Հետո նրանց աղջիկը, որ զինվորական շորերով նստած «Շիլկայի» վրա մեր տանկերն էր ոչնչացնում, նրան յուրայինները լքել էին, հանձնվեց հուսախաբ: Ծոցագրպանից օրագիրը վերցրինք, որտեղ արեւի մասին տողեր կային, շուն գեներալների, հաց չմատակարարող պահեստապետերի ու իր գործիքով մեր խփած տանկերի քանակի մասին: Կանաչ տերեւներով նախշազարդ բաճկոնի թեւքի կոճակը արձակեց, թեզանիքը բարձրացրեց վերեւ, արմունկի ներսի ծալի թափանցիկ կապույտ երակի բուժասեղից առաջացած վերքը պարզեց մեզ, ասաց. «Միայն թե ներարկեք նոր... ես չեմ վախենում»:",
      "Մենք նրա շուրջը, ամենքս տարբեր տեղեր էինք նստել, մեկը խնձոր էր ուտում, խնձորը պայթում էր նրա բերանի մեջ` խնձորի ծառը մոտիկ էր: Ես գիտեի` նրանց աղջիկն ինչ է ուզում, իմ թեւի վրա էլ, մաշկիս տակ, կուտ ընկած, դեռ չլավացած սպին գունավոր քնի մեջ նվվում էր: Մենք բոլորս էլ գիտեինք` ինչ է ուզում նա, գիտեինք նաեւ ապակիացած աչքերի ոչինչ չտեսնելու գաղտնիքը ու նրա շուրջը, ուռած ոտքներիս ու ողնաշարներիս սլքտող ցավը զսպելով` ծխում էինք:",
      "Մեկն եկավ` մյուս ջոկատներից էր, ասաց. «Լավ էլ ուրախանում եք, նստել ինչի՞ն եք սպասում, տարեք, միաժամանակ երեք անցքն էլ փակեք, մի դրա երակներին նայեք, տարեք այդ գործն արեք, դրա նմաններն այդպիսի բաներ շատ են սիրում»: Նրանց աղջիկը թեւը պարզել էր, ես տեսնում էի թափանցիկ կապույտ երակը, լսում էի բերաններում պայթող խնձորի ու նռան ճայթոցը, թիկունքից էլի ձայն լսեցի, շրջվեցի` ոչ ոք չկար ու չհասկացա, թե ինչին էի կարոտել ու այլեւս չէի ուզում լսել մյուս ջոկատից եկած հրամանատարին, հրազենով վիրավորված Կամոն փսխում էր, գնացի նրան հույս տալու:",
      "Հետո, կրկին մեր ոտքերի տակ դողաց հողը, մենք անծայրածիր, դեղին տափաստանի մեջ իրարից հեռու, ցրված ու ձայնի տաք ելեւէջով իրար որոնելով ու իրար տեղ չիմանալով, բարակ փոշին մետաղե թրթուրների տակ ծեծելով` գնացինք առաջ, մտանք Արաքսի հովիտ` մեր երազների ափը, ու մեր տանկերը եռացնում էին ջուրը:",
      "Ծակող, թանձր տաքությամբ արեւը կանգնել էր երկնքի կենտրոնում ու այրում էր մեր գլուխները, ես այդ ժամանակ արդեն երրորդ անգամ լսել էի թիկունքից եկող ձայնը ու գիտեի, որ ստվերի մեջ թաքնվել է պետք, դեղին տափաստանի մեջ սեւ չկար, ամեն մի ստվերի երկարություն հալվում էր երկնքի կենտրոնում կանգնած արեւի առատ ու տաք լույսի մեջ, փոքրիկ, մոխրագույն, խանձված բլրակները եռում էին իրենց տեղերում, հենց եռացող բլրակների մեջ էլ մյուս ջոկատի տղաներից մեկին չէին կարողանում գտնել:",
      "Տափաստանի պարզ, շատ հեռուները նկատվող` փռված հարթության վրա, ոչ մի տեղ չէր երեւում: Բոլոր ջոկատները իրար կանչող ռադիոկապերի, հեռադիտակների, հռնդոցների ու ճռնչոցների մեջ որոնում էին Սերոբին ու չէին կարողանում գտնել: Օդը ոռնում էր: Չէինք խոսում ու ծխում էինք, մեր բոլորի քթանցքները խցկվել էին փոշով, բերաններիս շնչառությունը տաք էր ու նիկոտինով հագեցած:",
      "Մեզ գյուղը ցույց տվեցին: Ռադիոկապով հրաման տվողներն ու գեներալներն ասացին. «Այն գյուղը վերցրեք ու բազա դրեք»: Հողը դողաց մեր ոտքերի տակ, մենք դարձյալ գնացինք` մետաղների, գալարաթափ լարերի, հեռագրասյուների, էլեկտրասյուների, առաջնորդների մեծադիր յուղանկարների ու տարաբնույթ բուրմունքների միջով, եւ նրանք մեր մոտենալը տեսել էին, ու գյուղում բնակիչ չկար:",
      "Մեր հրամանատարն ասաց. «Ստուգեք տները մեկ առ մեկ, թաքնվածներ մնացած չլինեն»: Նրանց շները պատառոտում էին մեզ, ամեն կողպեքը կախած փակ դռան ետեւը նրանք իրենց գամփռներին էին դրել, որոնք ներս մտնելուն պես հափռում էին մեր տղաներին, իսկ մենք, ինչքան հասցնում, գնդակահարում էինք նրանց օդի մեջ, դեպի մեր կոկորդը թռիչքի պահին: Հետո երեկոյան, մեր ցրված ջոկատը, ամենքը մի տեղից` թփերի, ծառերի, տների թիկունքից, ստվերների ու մութի միջից գալիս էին` տափաստանի փոշին թարթիչներին ու մորուքներին:",
      "Գալիս էին գյուղի չորս կողմից` էշով, էն մեկը` ձիով, հովտի խաղողի ողկույզներով, թզով, խնձորով, նռով, ավարով` անծայրածիր դեղին անապատի չորս ծայրերից` իրար ձայն տալով էին գալիս, որ մոլորվածները չկորչեն: Երբ հավաքվեցինք մի տեղ ու բերաններիս մածուկված փոշին էինք թքում, նկատեցինք, որ բոլորիս ջրի տափաշշերն էլ դատարկ են: Միանգամից վտանգը զգացինք, մեզանից ոչ մեկը գյուղում աղբյուր չէր նկատել: Մեր ծարավը սաստկանում էր, գյուղը տակն ու վրա էինք անում, ջուր չկար:",
      "Տղաները գնացին ու տափաստանի խանձված, եռացող բլրակների ետեւից անհամ, անջուր, ծարավ չհագեցնող ձմերուկներ բերեցին, եւ դարձյալ բոլորով մռայլ էինք: Մենք գիշերատեղի դարձրած կանաչ ու մուգ կանաչ պատշգամբով տունն էինք կարգավորում, պարսերով եկած երկարակնճիթ մոծակները մեզ ուտում էին, իսկ ամբողջ գյուղով մեկ ցրված տղաները դարձյալ չէին կարողանում ջուր գտնել, ու շատերս տրտնջում էինք եւ դժգոհում: Հարեւան գյուղի իրենց բազայից մեկը եկավ` Սերոբին էր որոնում:",
      "Մեր հրամանատարին ասաց. «Սերոբին այդպես էլ չգտանք, Սերոբին չե՞ք տեսել: Անընդհատ աջ թեւից էր գալիս»: Մենք ուզում էինք, որ նա գնա, թողնի ու գնա: Ջրոտ տանձ տվեցինք, ճաքճքված շուրթերին փոշի կար, կիսակծեց` տանձի վրա որդ խաղաց, չնկատեց, կրկին կծեց: Ուզում էինք, որ նա գնա, ասաց. «Ես էի բերել նրան, առաջին անգամ ինձ հետ եկավ: Կինն էլ երկու ամսից երեխա է ունենալու»: Քնատ աչքերը փակվում էին: «Դե լավ, գնամ, որ տեսնեք, իմաց տվեք»: Ուզում էինք, որ նա գնա: Հետո Գեղամը եկավ, ասաց. «Այս գյուղում ջուր չի էլ լինի, տափաստանում աղբյուր որտեղի՞ց լինի, ես ջրհոր եմ գտել»:",
      "Հրամանատարը չէր ցանկանում, որ այդ ջրից խմենք, համառորեն մերժում էր, նա գիտեր, որ ջրհորները ամենահարմարն են թունավորելու համար: Ասաց. «Համբերեք, կարող է թիկունքից ջուր են հասցնում, կապով կպարզենք»: Շարժական ռադիոկայանը միացրինք, մեկը դարձյալ Սերոբին էր ուզում: Կապավորին գոռացինք. «Անջատիր, ապուշ, կյանքումդ երբեւէ միացե՞լ ես, անհրաժեշտության պահին միշտ էլ փորլուծ ես ունեցել, անջատիր...»: Կապավորն ասաց. «Գիշերայինով դուրս գամ, գիշերային գիծը միշտ էլ ազատ են թողնում, յոթանասունինն ազատ կլինի»: Գիշերային ալիքի ուժեղացող ու թուլացող խշշոցների մեջ մեկը միապաղաղ ձայնով, դարձյալ Սերովբեին էր որոնում: Ես այդ ժամանակ, կրկին թիկունքից ձայն լսեցի, շրջվեցի, ոչ ոք չկար: Տղաները կապավորին գոռում էին. «Անջատիր, անջատիր...»:",
      "Ծարավը սաստկանում էր, մենք ջուր էինք ուզում, եւ հրամանատարը տեղի տվեց, միայն թե եռացրած ջրի առաջին բաժակն ինքը խմեց, ու մենք թախծոտ սիրում էինք նրան: Էլի յոթ օր անցավ, ու մոծակները մեր մարմնի վրա ջրակալ վերքեր էին բացել, իսկ գիշերային դիրքերից վերադարձած տղաներին` ցերեկը ճանճերը, ու պղտոր եւ թթվահամ ջրից, սաստիկ ծնոտային ատամնացավերը չէին թողնում քնեն, ու շատերի բորբոքված աչքերի մեջ մազանոթներ էին պայթել եւ արյան նիշ էր իջել անքնությունից, փոշուց եւ տափաստանի անսահմանությունից:",
      "Մի քանի օր էլ անցավ, եւ գյուղի չորս ծագերից դուրս եկան ու մեր բնակատեղը լցվեցին մանր ու խոշոր, գույնզգույն, ռմբակոծություններից վիրավոր ու փրկված, տարացեղ պատկանելության կատուների խմբեր ու շների ոհմակներ: Նրանք քաղցից մլավում, կաղկանձում եւ ոսկորի համար իրար կոկորդ էին ծամում: Մեր ձեռքից, մեր թափոնից ու խոհարարի թասերից պատառներ էին թռցնում: Ցերեկները նրանք ուտում էին մեր հացը, մութն իջնելուն պես հեռանում էին, նստում իրենց բաց դռների առաջ, վերքերն էին լիզում ու կատաղի հաչում մեզ վրա, կամ իրենց պսպղուն աչքերի բոցը երկնքին տված` լուսնահաչ էին տալիս: Մենք նյարդայնանում էինք, մեր ջղերը չէին դիմանում:",
      "Գիշերը գյուղում պարեկություն անողներիս եւ բազայի շուրջը պահակակետի կանգնածներիս համար խախտվում էր բնական լռությունը, որի մեջ մենք միշտ էլ որսացել էինք նրանց հետախույզի ծածուկ տեղաշարժերը: Լուսածրային կրակոց-ազդանշանով մեր ընկերներին օգնության դուրս թռչելու պահին, մութի մեջ մեր ոտնատակերից կակղամորթ, պստիկ ու մեծ, փափուկ մարմինների արձակած մլավոցն ու կաղկանձը, ցավից սրընթաց, պատեպատ, տեղից տեղ նետվելու աղմուկն ու թշնամու ոտնաձայները շփոթում էինք, չէինք կարողանում տարորոշել:",
      "Գիշերվա հետ հարավից ու հյուսիսից փչող քամին ծեծում, շրխկացնում ու ճռռացնում էր հարյուրավոր տների բաց ու փակ դռներն ու լուսամուտները, ինչքան էլ մենք գիտեինք, որ հիմա թիկունքում շրխկալու է դուռն ու լուսամուտը, այնուամենայնիվ, վեր էինք թռչում, ձայնը կրկնակի էր դառնում, որովհետեւ մի անգամ էլ մեր ներսում էր պայթում, ու գիշերը, փշրված ապակու նման, թափվում էր մեր ոտքերի տակ, որի վրայով բոբիկ ներբաններով քայլելու պես պիտի գնայինք, լավ գիտակցելով, որ մութի մեջ, մեր շուրջը դաշույնի շեղբն էր պտտվում:",
      "Նռան ծառն էլ էր մեզ նյարդայնացնում, գիշերվա լռության մեջ հանկարծ պայթում էր նուռը ու ճայթոցով ճղում թանձր, հարահոս մութը: Մենք գիտեինք, որ շներին ու կատուներին չի կարելի սատկացնել, դա արդեն արել էինք, երբ առաջին օրը գյուղ էինք մտել, տները խուզարկելու ժամանակ դեպի մեր կոկորդները ոստնող գամփռներին գնդակահարել էինք ու, գյուղում տարածված, անտանելի նեխահոտը մեղմելու համար, նրանց լեշերի վրա մեր զինվորական մեքենաների սոլյարկան էինք շաղ տալիս:",
      "Քսաներորդ օրը, երբ բոլորս ոջլոտել էինք ու արեւածագի հետ պատի երկայնքով նստած` բութ մատի եղունգի վրա շապիկներիս ոջիլներն էինք ջարդում, նա էլի եկավ, հարեւան գյուղի բազայից, որ շուրթերը ճաքճքված էին ու Սերովբեին էր որոնում, ասաց. «Սերոբին այդպես էլ չգտանք, Սերոբին չե՞ք տեսել, կինն էլ երկու ամսից երեխա է ունենալու: Առաջին անգամն ինձ հետ էր եկել»: Մենք ուզում էինք, որ նա գնա, թողնի ու գնա, ապուր տվեցինք, հացը թաթախելով էր ուտում, քնատ աչքերը փակվում էին. «Դե, ես գնամ, որ տեսնեք, իմաց արեք»: Մենք ուզում էինք, որ նա գնա:",
      "Այդ օրը, այգիների ու տափաստանի իրենց թաքստոցներից գյուղի ամայի փողոցները պայտերի տակ դմփդմփացնելով, փախուստի պահին լքված, սմբակները ջարդոտված ու մազաթափ ավանակներ, ջորիներ, պառաված ձիեր եկան: Նրանք ծարավից խելակորույս, մեր ջրի ամանների շուրջը սմբակներով հողն էին տնքոցով փորում ու ստվերների միջից գտած ամեն մի խոնավ բան ծամելով, աչքերի թացությունը խմող, կապտաթեւ ճանճերի պարսից հալածված` մեզ էին նայում ու վրնջում: Մենք հեծնում էինք ու նրանց դողդոջուն մեջքների վրա հարմար կեցվածք ընդունած, կրծքներս ուռեցրած` լուսանկարվում:",
      "Տղաներից Շահենն ու էլի մի քանի հոգի, եկան պահակակետից ու ասացին. «Մեր գիշերատեղի դիմացի տունը պիտի հրկիզեն»: Հրամանատարն ասաց. «Չէ, այդպիսի բան անել պետք չէ: Չանեք եւ` վերջ»: Շահենը տեղի չէր տալիս. «Պետք չէ, բայց այդպես էլ դիրքի կանգնել հնարավոր չէ: Կտուրը կղմինդրից է, հենց դրանք մի թեթեւ տեղաշարժ են կատարում, կամ թեւ են թափ տալիս, ոնց որ այնտեղ մարդ ման գա: Ամբողջ գիշերը էդ է, ուղիղ մեր բազայի դիմաց. էդ տունը չպիտի մնա, կմիամտվենք, ու մի օր թշնամին կբարձրանա կտուր»:",
      "Ես ու Կարոն միասին էինք դիրքի կանգնում ու կանանց կարոտի մասին էինք խոսում: Ասացի. «Ներսումս մեկը կա, ես նրան չեմ տեսել, բայց նրա հետ մի օր կգնամ կիսավեր տաճարը, արյան ավազանի մոտ»: Ասաց. «Նա քո զոհը կդառնա»: «Ոչ,- ասացի,- ոչ, նա ոչ մի փորձության չի դիմանա ու ինձ կմատնի»: Իսկ գիշերվա միջով սրընթաց չղջիկներ էին անցնում, ասաց. «Թուլություն է, երակները լցնելու... թե չէ դեռ չեղածը դու ինչի՞ց ես իմանում, որ պատահելու է...»:",
      "Հեռու մի տեղից աղմուկ էր լսվում, գնացինք ու, շունչներս պահած, տարբեր կողմերից մտանք երկհարկանի տան բանջարանոցը. սոված գամփռը հորթին էր խեղդում: Երբ ետ էինք գալիս, փշատենու սաստկացած բուրմունք էր գալիս, ասացի. «Թիկունքից չորս անգամ ձայն եմ լսել»: Լռում էինք, հետո առաջինն ինքը խոսեց. «Դա լարվածությունից է, էն մեծ գյուղը, որ մտանք, այնտեղ մտնողը ինչ ձայն ասես, որ չէր լսի: Այդպիսի բան հնարավոր չէ, քո ուղեղն է հնարել... տագնապի պահին ուղեղը սիրում է բաներ հորինել...»: Հանկարծ մութը կարմրեց` հրկիզել էին մեր գիշերատեղի դիմացի տունը, ու կղմինդրե տանիքից հարյուրավոր աղավնիներ օդ բարձրացան, գիշերվա ու կարմիր մութի մեջ նրանց թեւաբախությունն էր պայթում: Մենք վազում էինք այնտեղ, ես թիկունքից դարձյալ ձայն լսեցի ու կանգնել, չէի ուզում գնալ:",
      "Հետո կենտրոնից հրամանատարների ու գեներալների հրամանը եկավ` գերեզմանոց չպղծել: Բայց նրանց ձայնի վրա, մեր ալիքի մեջ, մեկը միապաղաղ ձայնով, դարձյալ Սերովբեին էր որոնում: Հաջորդ օրը, նրանք` կենտրոն ժամանած ֆրանսուհի լրագրողին առած եկան, ու մենք բոլորս դուրս թափվեցինք: Սպիտակ վերնաշապիկով, ակնոցներով դեպուտատների ու նրա խոսքերը, նրա ասածները մեզ պետք չէին, հափշտակված նայում էինք նրա ճերմակ ատամնաշարին, խոնավ շուրթերին, տաք մատներին, ուսերին թափված բարակ մազերին, նուրբ ու ճկուն մեջքի ալիքվելուց, կարմիր, համարյա թափանցիկ շրջազգեստի տակ երերացող ստինքներին:",
      "Նրա զրնգուն ծիծաղը թանձր շոգի մեջ թափվում էր մեր գլխին: Ասաց. «Թուզ տվեք», տղաները թուզ բերեցին: Ասաց. «Նուռ տվեք», տղաները նուռ քաղեցին: Ասաց. «Խնձոր տվեք», տղաները հափշտակված խնձոր բերեցին: Ասաց. «Խաղող տվեք», տղաները վազերը ճռաքաղ արին: Շիրակը ձեռքերը երկինք պարզեց, հետո գլուխը բռնեց ու նրան ասաց. «Վայ, մամա ջան, Տեր Աստված, թզի տերեւ ուզիր, թզի տերեւ ցանկացիր...», ու դեռ չէինք ծիծաղել, դեռ չհռհռացած` հասկացանք, թե մարտերը ինչ թափով, ինչ երկար, ինչ ուժեղ ու ինչ դաժան էին եղել:",
      "Ծիծաղի ու հռհռոցի ալիքը եկել ու բացվել էր մեր անքուն, անձրեւն ու քամին տեսած, գիշերները ավտոդողի խարույկից մրոտված, արեւով եփված դեմքներիս վրա, ու այդ պահին էլ բոլորս տեսանք, թե ինչպես անցյալ տարի, հեռու լեռներում թշնամու գնդակից ընկած մեր ջոկատի Անդրեի ստվերը եկավ, տվեց ու մեր միջով անցավ:",
      "Հրամանատարը տխուր էր, երբ մենակ մնացինք, դուրս եկանք քայլելու, տափաստանային խորը, անդունդն ընկած գիշերվա մեջ, մենք մեր ոտքի ձայնը ու մեր խոսքի արձագանքն էինք լսում: Հեռու, անաստղ երկինքը, մեզ համար ջրհորի վրա իջած կափարիչի փակվածության նման էր, ու մենք դրանից նեղվում էինք, եւ մեր խոսակցությունը կիսատ, կիսաբառ ու անհասկանալի էր դառնում: Ճերմակում էր գիշերը: Գյուղում ինչ-որ տեղից կանչեց դեռ թաքնված աքաղաղը` որ մթեղեն ստվերներն ու լույսի հակակշիռ ուժերը վերադառնան իրենց տեղերը:",
      "Մենք եկանք ու միացրինք ռադիոկայանը` շտաբից սնունդ պահանջելու համար: Ու մեկը դարձյալ միապաղաղ ձայնով, ալիքների մեջ Սերովբեին էր որոնում: Հաց ու ծխախոտ չուզած` շտապով անջատեցինք կայանը ու նստեցինք սեղանի առաջ, արդեն բոլորը քնել էին, մեր դեմը տան բազմաթիվ կանաչ ու մուգ կանաչ, մեր հոգու հետ չհամադրվող դռներն էին, որոնցից ներս մութ էր: Մենք գինի էինք խմում:",
      "Հրամանատարի աչքերը թախծոտ ու անքուն էին, գիշերը ջրհորի նման մութ էր ու խորը, ասաց. «Մենք հասանք երազների հովիտ, դու ի՞նչ ես կարծում, արդեն հասե՞լ ենք»: Կրկին մեր խոսակցությունը չէր ստացվում, ու մենք գինին էինք ավելացնում: Ես դարձյալ թիկունքից ձայն լսեցի: Գյուղում ինչ-որ տեղից կանչեց դեռ թաքնված աքաղաղը: Լուսանում էր, արդեն չորրորդ օրն էր` մենք հրկիզել էինք մեր դիմացի կղմինդրե տունը, իսկ աղավնիները չորս օր է երկնքից կախված, առանց վայրէջքի, շրջապտույտ ու շրջապտույտ պտտվում էին նրա վրա:"
    ]
  },
  {
    "id": 15,
    "title": "Տափակ քար",
    "author": "Սարգիս Հովսեփյան",
    "image": "/covers/aram_patchyan.png",
    "story": [
      "Տափակ քարն անվտանգ դիրք էր, անամոթության աստիճանի անվտանգ։ Համենայն դեպս այն պահին, երբ մենք բարձրացանք այնտեղ։ Ամբողջ ցերեկը մեզ արևին էինք տալիս՝ խոտերի մեջ պառկած, որսալով ուրցի թարմ հոտը, իսկ գիշերը քնապարկերի մեջ փաթաթված՝ ճակատով ցող էինք հավաքում՝ փորձելով ձայներ որսալ։ Ու սպասում էինք։ Առավոտյան, երբ դեռ թարմ էինք լինում, երբ դեռ աշնանային արևի ճառագայթները թմրեցրած չէին լինում մեր մարմինները, երևակայությունն ու միտքը, մի քիչ բահ էինք խփում հողին, մի քիչ ճանկռոտում էինք  քարերն ու արագ ձանձրանալով մի կողմ էինք թողնում գործն ու կրկին հանձնվում արևին։ Ու սպասում էինք։ Պադոն ասում էր՝ արա, գոնե մի երկու սնարյադ մեր կողմ գցեն, թափով պրծնենք խրամատը։ Հնարավոր, տեսական, ապագայում սպառնացող վտանգը երբեք նույն արդյունավետությամբ չի ստիպի զինվորին հաղթահարել իր տիեզերական ծուլությունը, որքան կողքին պայթած արկը։ Պադոն ասում էր ծուլությունը հաղթահարելու իր բանաձևն ու անմիջապես էլ մի կողմ նետելով քլունգը՝ պառկում էր արևին։ Ու սպասում էինք։ Ցերեկը սպասում էինք, որ գիշերը գա, գիշերը՝ որ լույսը բացվի։ Հատկապես գիշերները սպասելիքներն ավելի շատ էին ու բազմազան, մեծ ու փոքր, աննշան ու համամարդկային։ Սպասում էինք, որ լուսինը դուրս գա, որ ամպը բացվի, որ անձրևը կտրվի, որ մառախուղը ցրվի, որ քամին դադարի, որ Բայդենը ընտրվի․․․ չնայած Բայդենը խեռիս ընտրվի, որ սմենչիկդ շռի, հետ գա թփերի հետևից, որ կոֆեն եռա, որ Դինջը մի աշխարհաքաղաքական էշություն դուրս տա, ի վերջո․․․ Խոսքի՝ արա, բայց կարո՞ղ ա Մեհրիբանը․․․ Ի՞նչ Մեհրիբանը․․․ Մեհրիբանը մարդու գլխին սարքում ա, որ հետո փուռը տա, վլաստը վերցնի ձեռը․․․ Պադոն անմիջապես հարցնում էր՝ տենց պադազրենի կա՞, ընգեր․․․ Պադոյի անունը հենց պադազրենի բառից էր, ինքն անընդհատ «պադազրեվատ» էր անում ու իր կասկածամտությունը հայտնում էր ցանկացած առիթով։ Դինջը պատասխանում էր, որ՝ չէ, ընգեր, պադազրենի չի, զուտ վերլուծություն ա․․․ Ուղղակի Փաշաևների կլանը․․․ Արա, Դինջ թարգի էլի, կոխեմ Փաշաևների կլանն էլ, Մեհրիբանի ծլանն էլ․․․ Միահամուռ արտահայտվում էին դիրքապահները, որից հետո Դինջն ասում էր՝ դե ես հելնեմ կոֆե դնեմ։",
      "Իսկ ընդհանրապես, սպասում էինք, որ դառնանք առաջին գիծ։ Սպասում էինք՝ դառնանք առաջնագիծ։",
      "Տափակ քար ասվածը մի բարձունք էր՝ գետով ու առանց գետի երկու ձորերի արանքում, գլուխը բուսականությունից զուրկ, բավականին թեք, ամենևին ոչ հարթ, ոչ էլ տափակ։ Այդտեղով անցնում էր երկրորդ գիծը, որն ինչ-որ պահից դառնալու էր առաջին, իսկ հետո մեկ էլ տեսար պետական սահման։ Բարձունքի աջ կողմը, որ նայում էր առանց գետի ձորին, քարքարոտ, վերևի հատվածում էլի բուսականությունից զուրկ լանջ էր, իսկ ձախ կողմը, որ նայում էր դեպի գետը, ծառածածկ էր, սակայն լի մացառուտներով, փշերով ու թփերով։ Երկու լանջերն էլ բավականաչափ դժվարամատչելի էին, բայց անմատչելի չէին իհարկե, սակայն երկրորդ գծում գտնվող այդ դիրքը առայժմ ոչ ոքի պետք չէր։ Ուստի սպասում էինք։ Պադոն ասում էր՝ արա սրանք մեզ աչքիս մոռացել են, ես տենց աշուշենի ունեմ․․․ Կարո՞ղ ա, այնուհանդերձ պադազրենի ունես, Պադո․․․  Հա, էլի, ուղղակի ասի մի քիչ բազմազան արտահայտվեմ․․․",
      "Առաջնագիծը Տափակ քարից մի քանի կիլոմետր առաջ էր, ուստի հիմնական վտանգը քիչ հավանական դիվերսիոն ներթափանցումն էր կամ անտառներում մոլորված դիվերսիոն խմբերի մնացորդները, որ հերթական ներթափանցման ձախողված փորձի արդյունքում մի որոշ ժամանակ թափառում էին մեր անտառներում, մինչև կամ դուրս գալու հնարավորություն էին գտնում կամ ոչնչացվում էին։ Տափակ քարն ավելի շուտ տափակ էր մեր սպասումից, քան իրականում։ Դնջի ասած՝ Տափակ քարի Տափակ ջոկատը, որ սպասում էր առաջնագիծ դառնալուն, սպասումից ժամ առ ժամ դառնում էր Պադոյի նման կասկածամիտ, Դնջի նման փիլիսոփա։",
      "Մի օր էլ հայտնվեց շունը՝ շագանակագույն խալերով սպիտակ խառնածին։ Եկավ ու պառկեց խրամատում, ճանապարհի մեջտեղը, ուղիղ էն հատվածում, որից քիչ այն կողմ Դինջը սովորաբար սպիրտայրոցի վրա կոֆե էր եփում։ Բոլորս սկզբում վատ ընդունեցինք, անշուշտ, կասկածամիտ Պադոյի պատճառով։ Անհասկանալի ցեղատեսակի, անհասկանալի ծագման շուն էր։ Ոչ մի կերպ չկարողացանք բացահայտել՝ որտեղից էր․ մոտիկ գյուղերից ոչ մեկից չէր, դիրքապահներից ոչ մեկինը չէր։ «Պադազրենի» կար, որ շունն անիմաստ ու անդադար հաչելով կթուլացնի մեր զգոնությունը, բայց առաջին իսկ գիշերը զարմացրեց բոլորիս, քանզի ամբողջ գիշեր ընդամենը երկու անգամ հաչեց․ մեկ անգամ կողքի դիրքից մեր դիրք եկող մի դիրքապահի վրա, մեկ անգամ էլ մեզնից քիչ ներքևով անցնող եղջերուի վրա։ Եղջերուն էլ պարզվեց՝ շատ մազալու կենդանի է։ Ամբողջ գիշեր պտտվում է անտառում ու ծխող մարդու պես անդադար հազում, մոտավորապես՝ ըհը, ըհը․․․ ըհը, ըհը․․․ Այդուհետ Դինջը ամեն անգամ լսելիս ասում էր՝ արա, դե քիչ ծխի էլի․․․ ու սիգարետ էր վառում։ Պադոն ասեց՝ զիլ շուն ա, անիմաստ լաչառություն չի անում։ Ասեց՝ իսկական պոստի շուն ա, եթե հաչում ա, ուրեմն մի բան կա։ Ասեց՝ մեզ հենց սենց շուն ա պետք, որ զգոն մնանք․․․ Չնայած, մեկ էլ տեսար․․․ Մեկ էլ տեսար ի՞նչ, Պադո․․․ Հեչ, բան մտքովս անցավ, բայց կարևոր չի։",
      "Դինջը շան անունը դրեց Զգոն։ Երեկոյան շան անունն արդեն Վզգո էր, որը, ինչ խոսք, ավելի հարմար էր։",
      "Վզգոն, իհարկե, մեծ ձեռք բերում էր դիրքի համար։ Գիշերը, երբ սպասում ես՝ առանց էն էլ սահմանափակ ու թերզարգացած զգայարաններիդ վրա հույս դնելով, հասկանում ես, թե որքան թույլ կենդանի է մարդը, ու մի լավ դիրքապահ շունն իր զգոնությամբ, իր հոտառությամբ, իր համարձակությամբ ու իր նվիրվածությամբ իրական զենք է, իրական առավելություն սպասողի համար։ Պադոն ասում էր՝ ի՞նչ ունենք փաստացի, մի քանի հատ ակաէմէս, մի հատ պեկա, մի հատ գրանատամյոտ, մի արկղ ֆ1 ու Վզգոն․․․ չնայած․․․ պեկայի ստվոլը ոնցոր ծուռ ա, ջոկե՞լ եք, թե՞ ինձ ա թվում․․․ լավ, ինչ-որ ա․․․ Ճիշտ էր Պադոն, մեր աչքերը մեզ դավաճանում են գիշերը, որովհետև նախատեսված չեն գիշերային որսի համար։ Լարված ժամանակ մեր աչքերն ավելի շուտ փորձանք են, քան օգնական, քանի որ մեր երևակայությունը սնում են աղավաղված պատկերներով, ստիպում տագնապել։ Մեր լսողությունը, որ նախատեսված չէ նուրբ ձայներ լսելու համար, մեզ անընդհատ մատակարարում է կասկածելի, պանիկայի պատճառ հանդիսացող ձայներ, մեր հոտառությունն ընդհանրապես բանի պետք չէ․․․ Կարճ ասած՝ մեր զգայարանները մեզ համար թույլ զենքեր են, իսկ երբ լարված ու վախեցած ենք, երբ սպասում ենք, դրանք դավադիր կերպով խաբում ու մոլորեցնում են մեզ։ Վզգոն՝ իր զարգացած զգայարաններով, իրոք լուրջ աջակցություն էր։ Վզգոն սպասողների ջերմատեսիլն էր, գիշերային հեռադիտակն ու հզոր ալեհավաքն էր միաժամանակ, դիրքի շուջ սփռված շարժման ու ձայնային սենսորներն էր Վզգոն, Վզգոն մեր տեխնոլոգիական հագեցվածությունն էր։",
      "Վզգոն Վզգո, բայց վերջին հույսդ էլի երկաթի կտորն է, որ գրկած դեսուուդեն ես քայլում աշխարհից կտրված ինչ-որ սարի ծերին։ Մթության մեջ, երբ ժամանակ առ ժամանակ ձեռքդ սահեցնում ես զենքիդ մետաղական մարմնի վրայով, սառնությունից հոգիդ այրվում է, քանի որ զգում ես նրա հավատարմությունն ու վստահելիությունը։ Հասկանում ես, որ չկա ավելի հարազատ բան, քան մարմնիդ կպած սառը ինքնաձիգը։ Զինվորի արարիչը, որ ամեն վայրկյան կարող է նրան ևս մեկ անգամ ստեղծել, լույս աշխարհ բերել, վերածնել։ Սպասողի սառը ինքնաձիգը։ Ծանր, անհարմար, գիշերը հոգնությունից, ցրտից կծկված մկաններդ ճնշող, ատելի, սարսափելի, բայց միակ հարազատդ։ Եվ, իհարկե, էֆ1-երը, որ կախված են վրայիցդ, և որոնց Պադոն ասում էր՝ իմ զապաս ձվերը, հետո ավելացնում՝ ես սրանց ավելի եմ վստահում, քան իմ սեփական ձվերին․․․ Չնայած, կարո՞ղ ա սրանք կարևոր պահին չտրաքեն, հը՞․․․ Չէ, է, դժվար։ Դինջը, հակասություն նկատելով Պադոյի պնդման մեջ, անմիջապես սրիկայաբար հարցնում էր՝ Պադո, կուզեի՞ր սաղ մնայիր, բայց ձվերիդ տեղը Էֆ1-եր լինեին․․․ Ասենք, աղջիկ տանեիր հյուրանոց, շալվարդ իջացնեիր, կալցոն քաշեիր ու ձվերդ գցեիր ինչ-որ Սյուզիի ոտքերի արանքը։ Պադոն մի պահ մտածում էր, ապա դեմքին մռայլ արտահայտություն տալով՝ ասում էր՝ ես պադազրենի ունեմ, որ դու լեզվիդ ես տալի․․․ Ի պատասխան՝ Դինջը քթի տակ խնդմնդալով գնում էր կոֆե դնելու։",
      "Սպասող, պարապ զինվորից տափակ, ցինիկ ու գռեհիկ մարդ չկա կլորի վրա։ Կյանքն արժեզրկող ու ապականող, խտրական, անհանդուրժող ու նվաստացուցիչ զինվորական զրույցները, որ խրամատից խրամատ են փոխանցվում, խնայող ու ապրեցնող պատվաստանյութ են իրականում, որովհետև հնարավոր չէ այդքան սպասել մեռնելուն ու չխելագարվել։ Ոնց որ Պադոն էր ասում՝ ապեր, եթե քֆուր չտամ, կարող ա ներվայնությունից մեկին գյուլեմ ստեղ, բոզ ըլնեմ, թե սուտ եմ ասում։",
      "Դինջը Պադոյին ասում էր՝ աղջիկները կսիրահարվեն քեզ, ասում էր՝ դու իրենց երևակայության մեջ հայրենքի պաշտպան սիրուն զինվոր ես, իսկ դու ամբողջ օրը բերանդ ափռ ցփռ բացում ես։ Պադոն ասում էր՝ չէ, ես աբլոշկի սիրուն տղա չեմ, ինձ չեն սիրահարվի, ոչ նկարիս, ոչ էլ իսկական, ես էնքան բեջուռա եմ, որ իրական տեսնեն, կասեն՝ էս գոնե դասալիք լիներ, սրա հանդեպ պարտքի զգացում չունենայինք։ Բոլորս ծիծաղում էինք ու հերթով սկսում ինքնածաղրանքը։ Մեկն ասում էր՝ ես էնքան գեշ եմ, որ դեմքիս նայողը կասի՝ հաստատ ինքն ա Ջեբրայիլը հանձնել, մյուսն ասում էր՝ քոնը ինչ ա, ես էնքան գեշ եմ, տեսնողը կասի՝ հաստատ էս ա Հադրութը հանձնել, վերջինն էլ լուրջ ու կտրուկ ասում էր՝ տղերք, ես վայթե Շուշին եմ պատրաստվում հանձնեմ։ Հետո նորից էինք հռհռում ու մտախոհ ցրվում մեր տեղերով, որպեսզի ամեն օրվա պես Տափակ քարին թառած շոյենք մեր զենքերն ու սպասենք։",
      "Երեկոյան ութն էր, երբ կողքի դիրքից լուր եկավ, թե մարդ է կորել։ Պայմանավորվեցինք, որ, համենայն դեպս, զգույշ լինենք, մեկ էլ տեսար՝ մեր կողմերից դուրս եկավ, բայց համաձայնելով Դնջի պնդման հետ, որ լույսը բացվի, մի թփի տակ քնած կգտնեն, անցանք մեր գործերին։ Գործ ասածը կոֆե խմելն էր, որ մեր միակ ուրախությունն էր և միակ բանը, որ մեզ կապում էր շուրջը սփռված աշխարհի հետ։ Դինջը կոֆեն դնում էր, հետո ֆռթցնելով տաք հեղուկից՝ ասում էր՝ ախպերներ, կոֆեն քեզ մարդ զգալու միակ ճարն ա էս պահին, բոլոր նորմալ մարդիկ ամեն տեղ խմում են, մենք էլ ենք խմում, նշանակում ա, մենք էլ մարդ ենք․․․ Էն մնացած ամեն ինչը, ինչ անում ենք օրվա մեջ, էդ նորմալ չի․․․ Պադոն ասում էր՝ ճիշտ ա, նորմալ մարդիկ անտառում դքի վրա ծառի ճյուղից բռնված չեն քաքում, որ ձորը չգլորվեն։ Դինջը շարունակում էր, որ՝ հա, նորմալ մարդիկ օրը 24 ժամ զենքը գրկած չեն ապրում, ցեխի մեջ, անձրևի տակ, բայց բոլոր նորմալ մարդիկ կոֆե խմում են․․․ Անգլիայի թագուհին էլ ա խմում, Մոսկվայում ասֆալտ փռող կատոկի շոֆերն էլ ա խմում, Տաշքենդում շուկայում տաք լիպյոշկեք ծախող ուզբեկն էլ ա խմում․․․ Ապեր, բայց ուզբեկները կոֆե խմու՞մ են․․․ Պադո ջան, դե հիմա կարող ա չայ են խմում, էական չի․․․ Մինչ Դինջը պատասխանում էր Պադոյին, տղերքից մեկը ֆռթցնում էր իր կոֆեն ու հոգոցով ասում՝ նույնիսկ Քիմ Քարդաշյանն ա կոֆե խմում․․․ Բոլորս հիացմունքով նայում ենք վերջինիս, որովհետև առաջինը նրա մտքով անցավ, որ ծտերն էլ են կոֆե խմում։ Աշխուժանում ենք ու այլևս չենք լսում Դնջի պատմության շարունակությունը կոֆեի հումանիտար բնույթի մասին։",
      "Գիշերվա ընթացքում երրորդ, թե չորրորդ կոֆեն էր դնում Դինջը՝ կռացած սպիրտայրոցի վրա։ Պադոն քիչ հեռու քարին նստած ննջում էր՝ ժամանակ առ ժամանակ տագնապալից աչքերը բացելով ու դեսուդեն նայելով, վախեցած ոչ այնքան թուրքերից, որքան մեզնից, որ գուցե իր ննջելը նկատենք, ես, ծառին հենված, աչքերս երկնքին հառած, աստղերին էի նայում, բայց ոչ այն պատճառով, որ աստղագիտությունից բան եմ հասկանում, ոչ որովհետև մանկուց հետաքրքրված եմ երկնային մարմիններով, համաստեղություններով, կարմիր հսկաներով ու սպիտակ թզուկներով, կամ տիեզերքը միշտ ձգել է իմ նուրբ հոգին, այլ որովհետև շուրջս այնքան մութ էր, որ միայն երկնքում էր ինչ-որ բան երևում։ Կարճ ասած՝ որովհետև վերևում ինչ-որ նայելու բան կար։ Տղերքից մի երկուսն էլ մի քսան մետր հեռու, խրամատի մեջ էին փսփսում, ու միայն Վզգոն էր, որ հենց իմ ու Դնջի արանքում հողին պառկած ծանր շնչում-արտաշնչում էր։ Բոլորս վստահ էինք, որ Վզգոն վերահսկում է իրավիճակը, ուստի հանգիստ էինք։ Դինջը կենտրոնացած, որ կոֆեն չեռա ու թափվի, հանկարծ զգում է, որ թիկունքից ևս մեկն ուշադիր նայում է։ Այդ մեկի շնչառությունը ջերմացնում է Դնջի ծոծրակը։ Դինջը մտածում է՝ մերոնցից է, ուստի առանց շտապելու գլուխը իմիջիայլոց պտտում է, սակայն թիկունքում կանգնածին տեսնելով, անսպասելի հիստերիկ շարժումով մի կողմ է շպրտում ջազվեն ու ճչալով նետվում է դեպի մի քանի մետր այն կողմ՝ խրամատի պատին հենած ինքնաձիգը։ Մենք բոլորս, մեր զենքերն արագ վերցնելով, դիրքավորվում ենք մեր տեղերում՝ հայացքներս սևեռած այն կետին, որտեղ քիչ առաջ Դինջն էր։ Կարմրած աչքերով մի անծանոթ զարմացած նայում է մեզ՝ ժամանակ առ ժամանակ լպստելով շրթունքներն ու շարունակում է ափով թփթփացնել գրպանները՝ ասես սիգարետ փնտրելով։ Մինչ մեզանից մեկն ինչ-որ հարց կձևակերպի, անծանոթը խամրած հայացքը հառում է Դնջին, որ վախեցած ընկած էր քիչ այն կողմ՝ խրամատի մեջ, ու ասում՝ բրատ, բայց դու ոնց որ լավ չես, հը՞․․․ էդ կոֆեն էլ փաստորեն պիզդե՞ց, հա՞․․․ Թափի՞ր սաղ․․․ Ու գրպանից վերջապես սիգարետ հանելով՝ վառում է։ Ո՞վ ես, ընկեր․․․ Ի վերջո, հարցնում է Պադոն, որին ի պատասխան անծանոթն առանց լարվելու պատասխանում է՝ հոկտեմբերյանցի Համոն եմ, բրատ․․․ Ի՞նչ Համո․․․ հոկտեմբերյանցի, բրատ․․․ Հա, բայց, ո՞նց․․․ Համոն, բրատ․․․ Ախպեր, դու՞ ես կորել, կողքի պոստում․․․ Բրատ, նեղացնում ես, ես հո հա՞վ չեմ՝ կորեմ, հելել եմ՝ կոֆե խմեմ․․․ Թեթևացած շունչ ենք քաշում, որովհետև հասկանում ենք, որ իրոք Համոն է, ով կորել է հարևան դիրքում, բայց, այնուհանդերձ, փոքր-ինչ զգուշավորությամբ Համոյին հրավիրում ենք նստելու, մինչև Դինջը ևս մեկ անգամ կոֆե կեփի բոլորիս համար։ Համոն ակնհայտորեն խոտի ազդեցության տակ է ու չի էլ կարողանում բացատրել՝ ինչու ու ինչպես է հաջողացրել հայտնվել մեր դիրքում։ Միայն կրկնում է, որ՝ բրատ, կոֆե էի ուզում, ի՞նչ եք անիմաստ հարցախեղդ անում։ Բայց թե ի՞նչ մտքով անցավ, որ կոֆե խմելու համար կիլոմետրուկես հեռու գտնվող իր դիրքը թողեց ու գիշերով անտառային կածաններով հասավ մեր դիրք, ո՞նց անցավ էդ կածաններով, երբ նույնիսկ տեղացիք գիշերը դրանցով դժվարանում են անցնել, ո՞նց գտավ դիրքը, ո՞նց աննկատ մոտեցավ, չնայած դա մեր խնդիրն էր, ու մենք պիտի բացատրեինք, այլ ոչ թե Համոն, և ի վերջո, ի՞նչ գիտեր, որ մեր դիրքում մենք հենց այդ պահին պատրաստվում ենք կոֆե խմել։ Ինչևէ, Համոյին կոֆե տվեցինք, քաղցրով հյուրասիրեցինք, տեղ ու քնապարկ տվեցինք, որ քնի, իր դիրքին լուր ուղարկեցինք, որ մեզ մոտ է, լավ է, առավոտյան կուղարկենք, ու անցանք մեր գործին։ Իսկ մեր գործը, թերևս, Վզգոյին դատելն էր։ Ավելի ճիշտ, Պադոն անսպասելի զենքը հանեց, դրեց Վզգոյի գլխին ու հայտարարեց, որ պատրաստվում է կրակել։ Բոլորս սկզբում շատ զարմացանք, հետո մտահոգվեցինք, հետո նույնիսկ զայրացանք ու Պադոյից պահանջեցինք հիմնավորել կրակելու իր որոշումը։ Դինջը նույնիսկ հայտարարեց, որ ցանկացած պարագայում թույլ չի տա, որ շանը կրակեն, ու որ չի կարելի կենդանուն ներկայացնել պահանջներ, որոնք մարդկանց ենք ներկայացնում, բանը հասավ նրան, որ նույնիսկ Պադոյին մեղադրեց ննջելու համար ու հռետորական հարց բարձրացրեց, որ՝ բայց ոչ ոք չի ասում, չէ՞, եկեք Պադոյին կրակենք․․․ Պադոն շատ զայրացավ, ասեց՝ եթե շունը չլիներ, ու ինքն էլ սենց պռավալ տար, իրեն էլ պիտի կրակեինք, ու դա ճիշտ կլիներ, հետո ասեց, որ՝ շունը շատ կոնկրետ խնդիր ա ստեղծել, որ եթե դիրքում մնա, ուզենք-չուզենք հույսներս նրա վրա ենք դնելու, իսկ վերջինս շատ ավելի ճակատագրական պահի կարող է չհաչել։ Դինջը ասեց՝ Պադո, շուն ա էլի, ի՞նչ ես էսքան բարդացնում․․․ Պադոն էլ՝ շունը պիտի հաչա, իսկ պոստի շունը պիտի ճիշտ պահին հաչա․․․ Մի խոսքով, Պադոն ասեց, որ կատակ բան չի, դիրքում անվստահելի դիրքապահ կամ զենք ունենալը, որ մենք սպասում ենք, և ամեն պահի կարող է մեր դիրքում շատ թեժ լինել, և որ ինքն ինքնանպատակ դաժանություն չի սիրում, և իր համար սկզբունքային չի շանը սպանելը, իր համար սկզբունքային է, որ կոնկրետ այս շունը դիրքում չպիտի լինի։ Հետո մի պահ դադար տվեց, ապա ավելացրեց՝ մարդը եկել մտել ա դիրք, հասել ա խրամատ, երկար-բարակ զրուցել ա դիրքապահների հետ, ինքը մինչև հիմա քնած ա։ Մնում ա մի հատ էլ ծածկեմ՝ չմրսի, այ քեզ բան։ Ով մտահոգ ա, առավոտը լույսը բացվելուն պես, թող շանը վերցնի ու դիրքից տանի՝ ուր ուզում ա։ Էսօր էգուց թուրքը կգա, սրա խեռին չի լինի էլի։ Վաղը չէ մյուս օրը շունը դիրքում եղավ՝ գնդակահարելու եմ, ու ոչ ոք չփորձի ինձ հետ պահել։",
      "Պադոն վերջին բառերն ասելուց հետո հետ քաշեց զենքն ու գնաց խրամատի ծայրը։ Վզգոն շարունակում էր նույն դիրքով կուչ եկած մնալ իր նույն տեղում՝ ասես ոչինչ չի կատարվում, ասես հենց նոր իր ճակատագիրը չէր որոշվում։ Իրոք տարօրինակ շուն էր։ Թե՛ իմ, և թե՛ դիրքի մյուս տղերքի վերաբերմունքն անմիջապես փոխվեց Վզգոյի հանդեպ։ Մինչև լույսը կբացվեր, կասկածի ծիլը մեր մեջ աճեց, դարձավ կասկածի բաոբաբ, և առավոտյան, երբ Դինջը պոստի մեքենայի հետ Վզգոյին գրկած իջավ գյուղ, մենակ նրան էր մտահոգում Վզգոյի ճակատագիրը։ Մենք այնքան սառն էինք, որ նույնիսկ Դնջին արհամարհեցինք ու ոչինչ չխոսեցինք հետը։ Վզգոյի հանդեպ արհամարհանքը տարածվեց նաև Դնջի վրա, քանզի վերջինս հանձն էր առել փրկել Վզգոյի կյանքը։",
      "Առավոտյան Դինջը վերադարձավ բարձր տրամադրությամբ, սափրված, լողացած, բուրումնավետ, այնքան, որ ասես մի սրվակ օծանելիք էր դատարկել վրան։ Մենք, իհարկե, իմիջիայլոց հարցրեցինք Վզգոյի մասին, պատասխանեց, որ գյուղում մեկին է տվել՝ պահի, ու բոլորս ասես հրահանգով մոռացանք Վզգոյին։ Այդ օրն անցավ քչախոս աշխատանքի մեջ։ Լիքը խրամատ փորեցինք, փոքրիկ դզոտի տանիքի համար անտառից գերաններ կտրեցինք ու փակեցինք։ Մի տեսակ ինքներս մեզ պիտի ապացուցեինք, որ մենք Վզգոյից ավելի պատասխանատու ենք։ Մութն ընկնելու հետ կարծես բացվեց նաև մեր շփվելու ցանկությունը։ Դինջն ասեց՝ մտածում եմ՝ էս կռիվը մենք տանուլ ենք տալու․․․ Ինչի՞, Դինջ․․․ Որովհետև մենք ու թուրքերը տարբեր կռիվներ ենք կռվում, նույն կռիվը չենք կռվում․․․ Դինջ, գյուղում մարդկանց տրամադրությունը ո՞նց էր, հո տենց քո նման դուխաթափ չէ՞ր․․․ Պադոն իսկույն կասկածեց, որ Դինջը գյուղում է վարակվել պարտվողական տրամադրությամբ, իսկ եթե թիկունքում նման տրամադրություններ են, դա շատ վատ էր։ Դինջը պատասխանեց, որ չգիտի՝ գյուղացիք ինչ են մտածում, ինքը իր մտքերն ունի, իսկ իր մտքերը ոչ մի լավ բան չեն հուշում․․․ Դինջ, աչքիս հելնես, կոֆե դնես՝ անիմաստ խոսալու փոխարեն։",
      "Դինջը, առանց խոսք ասելու, ելավ տեղից ու վառեց սպիրտայրոցը։ Պադոն քայլեց դեպի խրամատի վերջն ու այնտեղից բղավեց՝ կոֆեն պատրաստ լինի, ձեն տվեք՝ գամ խմեմ․․․ Պադոն ցույց էր տալիս, որ ամեն բան վերահսկողության տակ է։ Որ ծալած ունի Վզգոյին։ Դինջը հանգամանալից ողողեց կոֆեի բաժակները, հերթով լցրեց չորս բաժակ ու մեջքն ուղղելով բղավեց՝ Պադո, արի կոֆեդ խմի․․․ Ու անմիջապես էլ նկատեց ոտքերի տակ պառկած Վզգոյին։ Դինջը ոչինչ չարեց, ասես կաթվածահար, միայն շարունակեց վերից վար նայել Վզգոյին, որը կուչ եկած իր սովորական դիրքով շարունակում էր քնել։ Քիչ անց նրա դիմաց լուռ կանգնեց նաև Պադոն։ Դինջը իր կոֆեն վերցրեց ու հեռացավ։ Չվիճեց, չպաշտպանեց, չպահանջեց, հանձնեց։",
      "Հաջորդ օրը կեսօրին Պադոն իր իսկ ձեռով եփած կոֆեն էր խմում, երբ հայտնի դարձավ, որ Տափակ քարը դարձել է առաջնագիծ։ Մերոնք դիմացի դիրքը թողել էին, ու հիմա այնտեղ տեղավորվել էին թուրքերը։ Նա ևս մի կում արեց կոֆեից, ապա բուշլատը փռելով դիմացը, սկսեց քանդել իր ինքնաձիքը։ Պադոն զենքը մաքրում էր ամենայն մանրամասնությամբ, քանզի կասկած չուներ, որ փրկվելու միակ հնարավորությունը վստահելի զենքն է, հարազատ երկաթի կտորը։ Դինջը կարծում էր՝ Պադոն տափակ պատկերացումներ ունի աշխարհի մասին, և փրկվելու որևէ հնարավորություն չկա։ Մենք մտածում էինք, որ Պադոն ճիշտ է, բայց քանի որ Պադոյի մոտեցումը աշխատանք էր ենթադրում, իսկ աշխատելու հավես չկար, ուստի կիսում էինք Դնջի մոտեցումը, որը ենթադրում էր առանձնապես ոչինչ չանել ու սպասել, որովհետև ըստ նրա՝ ամեն բան շատ ավելի բարդ է, ու մեզնից ոչինչ կախված չէ։ Դուրս էր գալիս, որ եթե ամեն բան բարդ էր, մենք կարող էինք մեզ պարզ պահել ու բան չանել, և հակառակը, եթե ամեն բան պարզ էր, ապա մենք բազմաթիվ անելիքներ ունեինք։ Այնինչ մենք ուզում էինք, որ ամեն բան լիներ պարզ, ու մենք էլ անելիք չունենայինք։",
      "Տափակ քարը հենց այդպիսի դիրք էր։ Այդտեղ սպասելուց բացի այլ անելիք չկար, չնայած Պադոն կասկած ուներ, որ սպասելու ժամանակն ավարտվեց։"
    ]
  },
  {
    "id": 16,
    "title": "Գուշակություններ հայելիներով",
    "author": "Հրաչյա Սարիբեկյան",
    "image": "/covers/aram_patchyan.png",
    "story": [
      "“Այժմ տեսնում ենք ինչպես փայլատ",
      "հայելու միջով, գուշակելու նման,",
      "իսկ այն ժամանակ դեմ առ դեմ,",
      "այժմ մասամբ եմ ճանաչում, իսկ",
      "այն ժամանակ կճանաչեմ, ինչպես",
      "որ ես եմ ճանաչված”:",
      "Պողոս Առաքյալ",
      "Թուղթ առ Կորնթացիս, 13:12",
      "“Քո հոր կնոջ մերկությունը չբանաս,",
      "նա քո հոր մերկությունն է”:",
      "Ղևտացոց 18:8",
      "Այդ օրը մեր բնակարանի պատուհանից դուրս էի նայում: Հայրս, ճոճաթոռին նստած, հաստափոր մի գիրք էր ընթերցում: Օգոստոս ամսի շոգ կեսօր էր, օդը` անշարժ: Հորս ձեռքի գիրքը ձանձրալի էր թվում: Փողոցում անցուդարձ չկար: Արևն ուղղահայաց դիրք էր ընդունել: Փողոցի մեջտեղում` արևի տակ, մի շուն էր պառկել` երևի տապից թուլացել, ստվերի չէր հասել: Արևից շլացուցիչ լույս էր արձակվում, փողոցն սպիտակ էր և մոտ էր անդրադարձնող մակերևույթ լինելուն. նայում, բայց ջանք չի գործադրում մտածելու, որ այն, ինչ տեսնում եմ, շոշոփելի իրականություն է, և դրանից էր գուցե, որ աշխարհը տեսլական էի տեսնում: Ծաղկավաճառը թաքնվել էր հովանոցի`գետնից արդեն բարձրացած ստվերում: Քամի չկար, բայց փողոցի անշարժ պատկերում ծաղիկները տատանվում էին, ասես ուրիշ տեղ էին: Ժամանակը հորս ճոճաթոռի ու պատի ժամացույցի ճոճանակի տատանման միջակայքն ընկել, տարուբերվում – դուրս չէր գալիս:",
      "Հայրս լռակյաց անձնավորություն էր. միշտ դուրս էր ուրիշների զրույցներից, որևէ խոսակցություն չէր կարող այն զարգացումն ունենալ, որ նա միջամտեր. հայրս անդրդվելի էր: Միգուցե ներքուստ մասնակցում էր բոլոր զրույցներին: Համենայն դեպս ունկնդրում էր. եթե հայացքում խուճապ էր նկատվում, մտքերի մեջ էր ուրեմն, հետո հայացքը խաղաղվում էր, մտքերը դադարում էին տանջել նրան, մի պահ թվում էր` ինչ-որ բան է ուզում ասել, բայց այդպես լուռ էլ մնում էր, ասես հաջորդ պահին հասկացել էր, որ բացարձակապես անիմաստ է խոսել:",
      "Երեքով էինք ապրում` ես, հայրս, նրա երկրորդ կինը` Թինան: Ամբողջ օրը հայրս ընթերցում էր, իսկ Թինան, գլուխը նորահարսի պես կախ, կամ բնակարանն էր կարգի բերում, կամ խոհանոցում ափսեներն էր չխկչխկացնում: Ասես միակ ընդհանուրը, որ միավորել էր նրանց ամուսնությամբ, լռելն էր: Ինձ թվում է, որ հայրս ու Թինան այդպես էլ չհասցրեցին ծանոթանալ:",
      "***",
      "Այդ օրը հորս դեմքին տագնապի ակնհայտ արտահայտություն կար: Հայելու մեջ իրեն թիկունքից էր տեսել: Մի պահ ընդամենը: Հաջորդ պահին տեսավ իր գունատ դեմքը, շարունակեց կանգնած մնալ հայելու դեմ, ասես չէր ուզում լքել իր արտապատկերը, վերցրեց ածելին ու սափրեց իր քառասուն տարվա մորուքը, սափրվելուց հետո մի ակնթարթում տեսավ, թե ինչպես քառասուն տարում փոխվեց իր դեմքը: Դեռ հայելու մեջ ես չճանաչեցի նրան: Հետո շրջվեց իմ կողմը, և ես հայելում տեսա, թե ինչպես, թիկունքով դեպի ինձ, նա մոտեցավ գրքերի պահարանին: Կիսատ թողած գիրք ուներ, բայց վերցերց նորը, հարմարվեց ճոճաթոռին ու սկսեց կարդալ:",
      "Մարդու մահից առաջ կա մի ակնթարթ, երբ հայելին նրան թիկունքից է ցույց տալիս, ոչ թե դիմացից, ինչպես սովորաբար ցույց են տալիս հայելիները:",
      "***",
      "Շրջվեցի ու տեսա, որ հորս ճոճաթոռը կանգ է առել. ժամանակն ասես դուրս չէր եկել ճոճաթոռի տատանման միջակայքից, ծուղակը փոքրացել-սեղմել էր այն իր մեջ: Հորս գլուխը կողք էր թեքվել, գիրքն ազատվել էր ձեռքերից, և սառած աչքերի միջով դուրս էր նայում հայացքից ներս բացված դատարկությունը: Այդ աչքերի հետևից նայող չկար այլևս: Արկղը, որին սևեռված էր նրա հայացքը, դուրս էր այդ հայացքից, անընդգրկելի: Երբեք այդ արկղը չէին բացել իմ ներկայությամբ: Մանկությանս տարիներին ինձ թվում էր` նրա մեջ ձայներ են փակված, որոնք լսվում են միայն գիշերները: Նրա պարունակությունն ավելի խորհրդավոր դարձավ, երբ այն տեսա մահացած հորս հայացքի տակ:Հիմա, երբ հիշում եմ այդ հայացքը, ինձ թվում է` այն պարզապես անշարժ դրված է արկղի մակերևույթին: Այդ հայացքի դեմ արկղը խիտ զանգված էր, արտաքնություն միայն:",
      "Ես մտածեցի. կարո՞ղ է այն բացեմ` խորք չունենա, ու կափարիչի տակ փորվածք չունեցող հարթ մակերես լինի:",
      "***",
      "Ինձ թվաց` մահը բաց պատուհանով է ներխուժել մեր բնակարան, որ շոգն է օգնել նրան մագլցել շենքի մեր հարկը: Սպիտակ մեխակներ վաճառողը դավադրաբար չի ձայնել ինձ, թե հայրս մահանալու է, շունը տոթից վրա հասած ծուլությունից չի հաչել փողոցից մեր տուն մտնող մահվան վրա: Մահն անցել է փողոցի ամայության, հեղձուկ օդի ու հալվող ասֆալտից բարձրացող գոլորշու միջով:",
      "***",
      "Մահն այդ պահին իմ շուրջ ժխտելու համար ինձ ինչ-որ մեկի ներկայությունն էր անհրաժեշտ: Թինան բաղնիքում լողանում էր: “Հայրս մահացել է, Թինան մերկ է, հայրս մահացել է, Թինան մերկ է, Թինան մերկ է”: Շնչառությունս ընդհատվում էր. հորս մահը կարող էր արդարացնել բաղնիք մտնելս, բայց այդ պահին հորիցս երկյուղում էի ավելի քան երբևէ: Ինձ թվում էր, որ նա պարզապես մահից թմրել է: Լոգասենյակի մտապատկերում տեսա Թինայի մերկ մարմինը, և մահն ինձ անծանոթ էր նրա մերկության պես:",
      "Մորս մահը չեմ հիշում: Չգիտեմ` երբ է մահացել, չգիտեմ նրա անունը. խուսափում եմ իմանալ այն, չեմ հիշում նրա դեմքը. մայրս իմ հիշողություն է մտել մի լուսանկարով`",
      "հորս թևանցուկ արած,",
      "հարսանեկան ճերմակ",
      "տոնազգեստով,",
      "հարսնաքողով դեմքը ծածկած",
      "Մայրս անհետացել է իմ հիշողությունից, մահացել առանց գոյություն ունենալու:",
      "Փողոցահայաց պատուհանից թաղման թափորներ շատ էի տեսել, բայց մահն առաջին անգամ հորս մարմնով մոտեցավ ինձ:",
      "***",
      "Լոգասենյակի փակ դռան առջև կանգնել, Թինայի դուրս գալուն էի սպասում: Այլևս անկարող էի վերադառնալ հյուրասենյակ, որտեղ մահը գտել էր հորս: Անշարժացել, չէի համարձակվում բացել նաև լոգասենյակի դուռը:",
      "Թինան չգիտեր, որ հայրս մահացել է: Մահը միշտ էլ անակնկալի է բերելու իր մասին ամեն վայրկյան չհիշողներին: Հայրս դեռ շարունակում էր իր գոյության վերջին րոպեները Թինայի անտեղյակության մեջ: Թինան երևի այդ պահին հորս չէր էլ հիշում, չէր մտածում նրա մասին, բայց անշուշտ ուներ հորս գոյության հետ կապված լարվածությունը: Լողանում էր գոլորշուց թմրած, փափկած մաշկով և գուցե իր մերկ մարմինը շփում էր այնպես, ինչպես ուրիշի ձեռքերը կանեին:",
      "Ուզում էի բացել բաղնիքի դուռը, դրանից էր, որ հպվել էի նրան, բայց չէի բացում: Զսպում էի ինձ ճչալ, գուցե այդ անելու համար Թինայի ներկայությունն էր պետք` մահվան դեմ ճչալու համար ինչ–որ մեկի գոյության վրա հենվելը: Զգում էի` եթե ճչամ մինչև Թինայի բաղնիքից դուրս գալը, արտառոց ինչ-որ բան կարող էր պատահել. հայրս մահից կարող էր արթնանալ, և մահն արթուն տանելը տանջանք էր անշուշտ լինելու:",
      "Ես լուռ սպասում էի Թինայի լռության ու հորս վրա հասած լռության միջև: Հորս մահից հետո նրա լռելը, ինձ թվում է, իր մահվան մասին մեզ ոչինչ չասելու համար էր` մահը լռությամբ շրջանցելու փոքրիկ խորամանկություն: Մահը նրան իր լռության մեջ բռնեց: Անաղմուկ ու խաղաղ, ինչպես երկնքում մտքով բռնված մտացածին թռչուն: Այդ լռությունը կռահված էր մահվան կողմից: Մահը հորս ներսում եկել-ծպտվել էր որպես նրա լռություն, ու մենք չէինք կռահել, ո՞նց չէինք կռահել, որ ինքն Է:",
      "***",
      "Լոգասենյակի դուռը բացվեց:",
      "Թինան դուրս եկավ, խալաթի տակ մարմինը մերկ էր: Ուշադիր նայեցի նրան, հիմա հիշում եմ, որ նրա մաշկի ճերմակությունն ու թարմությունը այդ պահին առաջին անգամ եմ նկատել: Ոչինչ չասացի, չճչացի: Ուղղվեցի դեպի հյուրասենյակ, հետևեց ինձ: Ապշած, բայց լուռ դիմավորեց հորս մահը: Հիմա ինձ թվում է, որ նա այդ պահին լռություն պահելով է ճչացել:",
      "***",
      "Թինան բնակարանն էր կարգի բերում: Երիտասարդ կնոջ համար մահը հյուր էր. նրա ներկայությամբ անհարմար կարելի էր զգալ բնակարանի անկարգությունից: Հայելիները ծածկեց սպիտակ սավաններով, ասես նպատակով, որ մահը հայելու մեջ չերևա, հանկարծ ու հայելու ծուղակը չընկնի:",
      "Եթե հարսնացուին առաջին անգամ դեմքը քողով ծածկած տեսնեք, հայացքից բաց չթողնեք նրան, մինչև չտեսնեք հարսնաքողի թաքցրածը: Եթե չհաջողվեց, և հարսնացուի դեմքը չհասցրեցիք ճանաչել, զգուշացեք մահվան առիթով քողարկված հայելիներից. նրանք թաքցնում են այդ դեմքը:",
      "***",
      "Երեկոյան հորս մարմինը դագաղում էր արդեն: Հիշում եմ, որ նրան այդպես տեսնելուց նեղսրտեցի: Իմ հայացքին առաջին անգամ ինչ–որ բան էր պարտադրվում:",
      "Ուզում էի խնդրել, որ հորս մարմինը հանեն այդ ճնշող արկղից, բայց անկասկած Թինան վստահ էր, որ այնտեղ է նրա տեղը: Թինայի լուռ համոզմունքն ինձ այդպես էլ թույլ չտվեց այդպիսի առաջարկ անելու համարձակության դիմել:",
      "***",
      "Թինան ընթրիքի սեղանն էր պատրաստել: Հաջորդ օրը եկող-գնացողներ էին լինելու. քաղցած կարող էի մնալ: Ինձ համար էր մտահոգված: Հայրս մահացել, Թինան բնակարանն էր կարգի բերում, հայրս մահացել, հորս մահվան հաշվին իմ մասին էր հոգում: Բնակարանը կարգի էր բերում նույնքան խաղաղ ու անվրդով, որքան և ընթրիք էր պատրաստում: Հիմա ինձ թվում է` նրա հոգատարությունն ինձ չէր ուղղված, այնպես, ինչպես հոգեվիճակը հորս մահվանը չէր վերաբերում:",
      "Այդ օրը անկողին մտա քաղցած: Ինձ մի տեսակ թվում էր` հորս բաժին ճաշն եմ ուտելու: Հիշեցի, որ առավոտյան հայրս հասցրեց նախաճաշել: Նախաճաշ մահից առաջ:",
      "***",
      "Աչքերս բաց պառկած էի անկողնում: Հայացքս բռնվել էր առաստաղի մի կետով: Հյուրասենյակի լույսը վառ էր. հայրս այնտեղ էր: Զգացի, որ հյուրասենյակի գոյությունն իմ նյարդերով է պայմանավորված:",
      "Ննջասենյակի իմ անկողնուց հյուրասենյակի մի մասն էր երևում միայն, հորս չէի տեսնում: Գիշերները, երբ նա ընթերցում էր, էլեկտրական լամպի լույսը վառ էր թողնում մինչև առավոտ: Այդ պահին էլ էր հայրս այնտեղ, լույսը վառ էր, և ինձ թվաց, որ հորս ընթերցելու սովորությունը մահից զորեղ է: Գիտեի, որ նա մահացել է, բայց զարմանալիորեն գիտեի նաև, որ մահացած հայրս գիրք է կարդում:",
      "***",
      "Մահը ես ընկալում էի որպես հիվանդություն` մարմնին վրա հասած թուլություն: Հաջորդ օրը հորս հիվանդատես էին գալու: Մտածում էի` երբ հորս ճանաչող վերջին մարդն իմանա նրա մահվան մասին, հայրս կդադարի ապրել: Ուրիշների հիշողության մեջ կմնա մեն մի հայացքով, մի ժպիտով, ինչ-որ մի տեղ, գիրք կարդալիս`որպես հատուկենտ լուսանկարներ, սակայն մշտապես լուռ. իսկ անցյալում բոլորն են համրանում: Ես խուսափում էի հիշել հորս արտաբերած հատուկենտ բառերից կամ նախադասություններից որևէ մեկը. թվում էր` կենդանություն կարող են տալ նրան: Հորս կյանքն այլևս ուրիշներին մնացած անցյալի փակ տարածք էր, և նա անկարող էր դուրս գալ այդ տարածքից: Նրա անցյալը բաժանվել էր իրենից և այնտեղ էր, որտեղ հայրս երբևէ եղել էր` հայելու հիշողության նման:",
      "Հիշեցի, որ կեսօրին կանգնած եմ եղել հյուրասենյակի պատուհանի առջև: Գիտակցեցի, որ այդ պահին անկողնում պառկած եմ և հյուրասենյակի պատուհանի առջև արդեն չկամ` անհետացել եմ. անընդհատ անհետանում եմ և շարունակելու եմ անհետանալ մինչև այն պահը, երբ դատարկ կլինի նաև այն տեղը, որտեղ կանգնած կլինեմ. մարդիկ տխուր դեմքով շրջան կկազմեն իմ սենյակի մի փոքրիկ, դատարկ տարածության շուրջ:",
      "Հաջորդ օրը մեր բնակարանում անցուդարձ էր լինելու: Կոպերս փակվում էին, քնեցի` հոգնած շշուկների այն աղմուկից, որ առավոտյան լինելու էր մեր բնակարանում:",
      "***",
      "Հայրս դագաղում անհանգիստ շարժումներ էր անում, նեղվում, թեքվում աջ ու ձախ, դուրս գալու հուսահատ փորձ էր անում: Մոտեցա. դեմքին անկենդան դեղնություն էր իջել, քրտինքի մեջ կորած էր: Մի բաժակ սառը ջուր տվեցի, անհագորեն խմեց: Թինան բաղնիքում էր: Բացեցի լոգասենյակի դուռը: Մերկ էր: Անսովոր մեծ, ուռած պտուկներ ուներ` համարյա կրծքի մեծության: Ժպտում էր. ատամները սև էին և հեռացած: Կանչեց: Հագուստով ցնցուղի տակ մտա:",
      "***",
      "Արթնացա, վերմակս քրտինքից թրջվել էր: Մութ էր` երևի դեռ կեսգիշեր: Հյուրասենյակի լույսը հանգցրած չէր: Ինձ թվաց` հայրս հյուրասենյակի կես տարածքում քայլում է այնպես, որ չերևա: Հայացքս փախցրեցի. թվաց` ծիկրակում է: Աչքերս փակեցի, գլուխս թաքցրեցի վերմակի տակ: Հայրս կուզեկուզ ներս մտավ, արագորեն թաքնվեց մահճակալիս դիմաց այնպես, որ չնկատվի: Մահճակալիս հակառակ` գլխավերևի կողմից, ոտքից մինչև գլուխ տեսա իմ ննջող մարմինը. զգացի, որ մեկ վայրկյան է մնում` հաջորդ ակնթարթը, երբ կամ հայրս մահճակալիս դիմացից կբարձրացներ իր գլուխը, կամ ես կհասցնեի արթնանալ: Աչքերս բացվեցին, վեր թռա, նստեցի անկողնում, զգացի, որ ևս մեկ անգամ այդ անելու հնարավորություն չունեմ և երազում ինձ տեսել եմ անկողնուս մեջ քնած` ասես հայելու հակառակ կողմից:",
      "Եթե երազում ձեզ տեսնեք քնած, հաստատապես սենյակում հայելի կա. ձեր երազը բռնվել է իրականության հայելային անդրադարձով:",
      "***",
      "Առավոտը բացվել էր: Քնից արթնանում էի ինձ լքած ուժերով. մարմնիս թուլություն էր իջել: Հյուրասենյակում մարդիկ էին խմբվել: Նրանցից ոչ մեկին չէի ճանաչում, բոլորն էլ անծանոթ էին. հիմա, երբ հիշում եմ, ինձ թվում է, որ մեկ օրով աշխարհ եկած մարդիկ նրանք էին:",
      "Անմիջապես հասկացա, որ իմ հայացքով պարտավոր եմ վկայել հորս մահը և ցանկություն ունեցա հրաժարվել այդ դերից, որովհետև չէի կարողանում հասկանալ` ինչ է մահը, թեև ինքնին տխուր մի բան կար նրանում, որ հայրս այլևս չէր կարող գիրք կարդալ: Բնակարանում մնալ չէի ուզում, պարտադրված էի զգում ինձ: Ազատության իմ առաջին զգացողությունը հորս մահվան օրով փախուստն էր հայրական տնից:",
      "***",
      "Անշտապ հագնվեցի, հյուրասենյակ չմտա, միջանցք տանող դռնով դուրս եկա իմ ննջասենյակից, միջանցքի երկայնքով մարդիկ էին նստած. նրանց հայացքները բացահայտեցին ինձ. իմ տարիքում էի ճանաչվել: Չբարևեցի, զգացի, որ բարևով են բռնելու, համառորեն առաջ գնացի, անցա այդ հայացքները, հայտնվեցի շքամուտքում: Դեռ լավ էր, որ Թինային չհանդիպեցի: Աստիճաններով իջա: Սևեր հագած անծանոթներ էին բարձրանում. գնում էին մահը տեսնելու, մտքովս անցավ, որ կես ժամ հետո աստիճանների վրա հերթ էր գոյանալու, հերթ խախտողներ էին լինելու, հերթի մեջ կռիվ էր ընկնելու:",
      "***",
      "Բակում մանուկներ էին խաղում: Դագաղի խուփը շքամուտքի դռան կողքին էր. մահն առօրյա էր սպրդել: Սև, թավշյա պաստառի վրա աչքովս ընկավ արծաթագույն մի խաչ: Շփոթվեցի. դագաղի խուփն առաջին անգամ էի տեսնում, իսկ սև կտորի վրա խաչ նախորդ օրն էի տեսել: Հիշեցի Թինայի խաչով վզնոցը, հիշեցի երիտասարդ կնոջը, որին առաջին անգամ էի սև հագուստով տեսնում, և կռահեցի, կռահեցի, որ Թինան իր դեմքը ծածկել էր սև քողով:",
      "***",
      "Իմ ուղեղում հարց զնգաց. կարո՞ղ է` բացակայությունս արդեն նկատվել է: Իսկ եթե փախած լինի նաև Թինա՞ն: Մարդկանց հանդիպումը մահվան հետ հարկ է այդպես կազմակերպել.ընտանիքի անդամները հեռանում են տնից, այցելուների համար դուռը թողնում են բաց. կարիք կա՞ արդյոք` որևէ մեկը դիմավորի նրանց, մեռյալին մենակ պետք է թողնել իր բնակարանի դատարկության հետ:",
      "***",
      "Արդեն դուրս էի մեր բնակարանից, շքամուտքից, հեռու` բակից ու թաղամասից: Քայլում էի քաղաքի փողոցներով, որտեղ մարդկային ամբոխը շարժվում էր ինքն իր մեջ: Մահը մոռացության էր մատնված, մարդիկ իրենց շարժումներով ժխտում էին այն, ժխտում էին տարածության նույն հատվածում նույն շարժումի կրկնելիության հնարավորությամբ: Նրանց շուրջը շարունակ մարդիկ էին մահանում, հեռուստատեսային լրատուն վիճակագրական տվյալներով պարբերաբար հիշեցնում էր մահվան մասին, իսկ նրանց թվում է` մահկանացուները մահացածներ են միայն. ու՞ր է մահվան խուճապը…",
      "***",
      "Առաջին անգամ մտքովս անցավ քաղաքի կայարանում լինել: Որոշեցի անցնել քայլքով: Շենքերի անկյուններում վախով էի բռնվում` Թինայի հետ առերեսման վախով: Թվում էր` նրա հայացքի ծուղակում եմ հայտնվելու:",
      "Հոգնած ոտքերս կայարան հասցրեցին ինձ:",
      "Տեսնում էի մարդկանց, որոնց չէի ճանաչում, բարձրախոսը հեռավոր և օտար քաղաքների անուններ էր տալիս, որոնցում չէի եղել, լսվում էր չվացուցակը հաղորդողի ձայնը, իսկ դեմքը մնում էր անհայտ. կայարանն ինձ համար հաղորդակցման դժվարություն էր փորձում ստեղծել: Հեռավոր առաստաղով սպասասրահի կենտրոնում ես էի` իմ շուրջ` ամբոխը, երկու մասի բաժանված, ինքն իր դեմ էր ուղղվում, թվում էր` մարդիկ անտեսանելի կապված են նյարդերիս հետ, գնացքի ամեն ազդանշանից տագնապում էի, լսողությունս բազմապատկում էր մարդկային ժխորը:",
      "Մթնեց, անցուդարձը փակվեց իր մեջ, ամբոխից մնաց մեկը, որն անընդհատ հայացքս էր փորձում որսալ. զգացի, որ նա իմ դեմ է: Սպասասրահի դատարկության մեջ բարձրախոսից լսվեց հաղորդավարուհու արձագանքող ձայնը, ինձ թվաց` նկատվել եմ նրա կողմից, և նա բարձրախոսով ինձ նկատողություն անելու պատրվակ է փնտրում: Արդեն իրադրության գերազանցությունը` բարձրախոսը, նրանն էր:",
      "***",
      "Գիշերեցի կայարանի սպասասրահում: Մարմինս հազիվ տեղավորեցի փայտե նստարանին. հոգնած էի այնքան, որ փակվող աչքերս անմիջապես կուլ տվեցին ինձ…",
      "***",
      "Մոտեցա տոմսարկղին: Նկատեցի, որ տոմսավաճառուհին Թինան է: Հենց նկատեցի, գլուխը բարձրացրեց, նայեց ինձ: Անհանգիստ էի, գնացքից ուշանում, բայց անշարժացել, չէի կարողանում դուրս գալ նրա հայացքի տիրույթից: Մոտեցավ ինձ, բռնեց թևքս, մի կողմ տարավ ու նայեց իմ աչքերից ներս: Բարձրախոսից լսվեց նրա ձայնը, որ զգուշացնում էր, թե տուն վերադառնալուն պես հայրս նախատելու է ինձ. ինքը մահացել, իսկ ես փախել եմ տնից: Թևս ցավում էր Թինայի ձեռքի սեղմումից …",
      "***",
      "Բացեցի աչքերս. հերթապահ մի ոստիկան թևքիցս բռնել, արթնացնել էր փորձում` հարցնելու համար` ինչ եմ անում կայարանում ուշ գիշերվա այդ ժամին: Ինձ համար էլ չէր որոշակի: Սպասու՞մ էի: Երևի: Ու՞մ. ես ոչ ոքի չէի դիմավորելու. ինձ համար միևնույնն էր` գնացքներն ուղևորներով, թե դատարկ կմտնեն կայարան, ես ոչ ոքի չէի ճանապարհում. ինձ համար միևնույն էր` գնացք կմեկնի՞ որևէ ուղղությամբ, թե՞ ոչ, ինձ համար անգամ միևնույն էր`շարժվողը գնա՞ցքն է, թե՞ կայարանը:",
      "Հերթապահ ոստիկանին խաբեցի, թե բարեկամիս եմ դիմավորելու եկել: Անձս հաստատող փաստաթուղթ ուզեց: Մեկնեցի անձնագիրս, բացեց, համակվեցի ստախոսությանս մեջ բռնվելու վախով: Վերադարձրեց, մի պահ հավատացի, որ ինչ–որ մեկին դիմավորելու եմ: Ոստիկանն արդեն դուրս էր իմ տեսադաշտից, իսկ ինձ, հիշում եմ, այնպես էի պահում, ասես իրոք ինչ-որ մեկին դիմավորելու համար էի այստեղ. անընդհատ գրպանիս ժամացույցին էի նայում, հիմա կամ հիշում եմ, որ սպասասրահը պատի ժամացույց ուներ, կամ ինձ թվում է, որ պետք է ունենար. քայլում էի մի պատից մյուսը, նայում երկաթգծի ուղղությամբ… Ժամանող գնացքի ազդանշան լսվեց: Բարձրախոսը տվեց գնացքին ճանապարհ դրած քաղաքի անունը, որ առաջին անգամ էի լսում, ուր մնաց ծանոթ մարդ ունենայի այնտեղ. այդ անծանոթը, մտածեցի, չի գալու: Թվաց` տնից փախել եմ հորս անկենդան դեմքը չտեսնելու և եկել կայարան` նրան ճանապարհելու համար այն ուղևորի նման, որն այս գնացքի ուղեկառքերից մեկում է և չի իջնելու այս կայարանում: Լսվեց մեկնումի ազդանշանը, և ինձ թվաց, որ միայն դեպի անհայտություն ուղևորվող գնացքը կարող է այդպիսի տագնապ հնչեցնել:",
      "***",
      "Քիչ հետո հեռացող գնացքին հանդիպակաց ուղղությամբ կայարան ժամանեց մեկ ուրիշը: Վերադառնալ տուն չէի ուզում: Մնալ կայարանում` անիմաստ էր: Որոշեցի գնացք նստել: Ոտքերիս փոխարեն այն կտանի իմ հոգնած մարմինը, մտածեցի` ընթացքը գոնե տեսանելիության է բերում ժամանակի հոսքը: Գնացքն ինձ պետք էր բացվող օրվան ընդառաջ գնալու համար: Չգիտեի` ուր է մեկնում այն. իմ կայարանը տարածության մեջ չէր:",
      "***",
      "Գնացքն արագություն էր հավաքում: Արագության սաստկանալու հետ համակվեցի տարօրինակ ցանկությամբ, որ նա անվերջ սլանա, նոր քաղաքներ մտնի, կանգ չառնի այնտեղ, անցնի նրանց միջով, և ես զգամ, որ այդ քաղաքներում, որոնցում երբևէ չեմ եղել, իմ կյանքի մի հատված, այնուամենայնիվ, ապրել եմ: Ցանկությամբ, որ բոլոր կայարաններում բոլոր ուղևորներն իջնեն, իջնողներին հասցրած լինեմ ճանաչել:",
      "***",
      "Գնացքը մարդաշատ էր, բայց ուղևորները չէին խոսում, ասես յուրաքանչյուրն առանձին էր, և բոլորն իրենց հազիվ էին զսպում համընդհանուր աղմուկ բարձրացնելուց: Ուղևորներից շատերը քնել էին, ասես համրացել էին երազներում: Լռությունն ինձ պայմանականություն թվաց, տարօրինակ զգացողություն ունեցա, որ գնացքը վթարի է ենթարկվելու: Ինչ-որ մեկը հանկարծակի արթնացավ քնից, աչքերը բացեց, շփոթահար նայեց շուրջը: Մտածեցի` կանխագուշակող երազն է արթնացրել: Որոշեցի, որ ժամանակը նրա երազում հակառակ ուղղությամբ է ընթացել` կատարվելիքից դեպի ներկան, քանզի միայն ներկան գիտակցելու պահին է հնարավոր արթնությունը:",
      "Գնացքը սլանում էր, ներկան գնում էր որոշակիանալու:",
      "***",
      "Պատուհանից դուրս նայեցի, գնացքը կայանել էր: Լույսը բացվել էր: Արթնացել էի, թվաց` արթնացա երկու անգամ, իրար ետևից` երկրորդ անգամը` գիտակցելուց հետո, որ արթնացել եմ:",
      "Եթե ուզում եք` արթնությունն անկեղծ հիացում պատճառի, անհրաժեշտ է, որ քունն իր գործը ձեզնից աննկատ տեսնի. մի նախապատրաստվեք քնելու:",
      "Ասես գոյություն չունեցած տեղից հայացքիս առջև կայարան` նրա թիկունքում` շենքեր էին հառնել: Հասկացա, որ չեմ նկատել` ինչպես եմ քնել, բայց անհավատալի թվաց, որ աչքդ բացելուց հետո աշխարհի ձևը փոխված տեսնես: Հիշեցի, որ մշտապես արթնացել եմ շրջակայքս գտնելով այնպիսին, ինչպիսին աչքերս փակելուց առաջ էի տեսել: Թվաց` խզվեց աշխարհի ու իմ հիշողության կապը, հետո հասկացա, որ տարածությունն է առաջ անցել ժամանակից:",
      "***",
      "Ոչ ոք այլևս չկար ուղեկառքում: Դուրս եկա գնացքից, քայլերս ուղղեցի դեպի օտար, իմ հիշողության հետ կապը խզած քաղաքը: Երբ քաղաքն սկսեց ծանրաբեռնվել մանրամասներով, թվաց` ոչ թե քայլում, այլ մխրճվում էի նրա մեջ, ասես արածդ քայլին հասնելու համար անհրաժեշտություն կար մի քանիսն էլ անել: Մի պահ կանգ առա, նայեցի շուրջս. ասես գնացքն, այնուամենայնիվ, վթարի էր ենթարկվել, որ ես այդտեղ էի: Քաղաքի ճարտարապետական ոճն արտառոց էր այն աստիճան, որ հայացքիս կողմից դիմադրության էր հանդիպում: Մի ակնթարթ մերժեցի նման քաղաքի գոյության հնարավորությունը, հաջորդ պահին ինձ թվաց` ականատես եմ տարածության հետ կատարած դիպվածի:",
      "Շարժվեցի առաջ: Հայտնվեցի հրապարակում, որտեղ ամբոխը եռուզեռի մեջ էր. մարդիկ խառնված այս ու այն կողմ էին գնում, ասես նրանց ուղեղներում վայրկյանը մեկ զարթուցիչներ էին զնգում:",
      "***",
      "Հրապարակը դիմահայաց ութ նմանակ շենքերի շրջանակի մեջ էր: Նկատեցի, որ իմ տեսադաշտում ութ անգամ չեն կրկնվում միայն արևն ու շենքերից մեկի ճակատային մասի մեծ ժամացույցը, որի սլաքներն անշարժ էին: Ինձ հանկարծակիի բերեց սլաքների լսելի տեղափոխությունը, թվաց` հորս հարության ժամը խփեց: Հետո հասկացա` ինչու եմ այդ քաղաքում, ինչու են ոտքերս ինձ ուղիղ հրապարակ բերել, և աչքս ինչու է անմիջապես ժամացույցին ընկել, երբ այն ցույց էր տալու հորս հուղարկավորության ժամը: Ես սպասում էի այդ ժամին. իմ ներսում անտես ժամացույց կար, որի զանգն անլսելի հնչել էր, և դրսում ինձ հաջողվել էր տեսնել այդ ժամացույցը: Ազատ շունչ քաշեցի. գնացքն ինձ իրոք վերջին կայարան էր հասցրել:",
      "***",
      "Վերջին կայարանում կանգնած` վերադարձի գնացքին էի սպասում: Երկաթուղու լուսակիրը կարմիր էր. կարմիր լուսակիրներն ինձ միշտ էլ անհանգստություն են պատճառել: Լսվեց մոտեցող գնացքի ազդանշանը, անհանգստությունս ակնթարթորեն փոխվեց տագնապի: Նայեցի գրպանիս ժամացույցին. այլևս կասկած չէր մնում, որ մեկ օրով հայտնված մարդիկ հորս մարմինն արդեն հողին են հանձնել: Բարձրացա գնացք, նստեսի պատուհանի մոտ: Վերջին անգամ հայացքս ընկավ ժամացույցի պատկերով իմ հիշողություն մտած քաղաքին, նրա կայարանին, որ հանկարծակի դատարկվեց, կայարանի հերթապահ ոստիկանին, որին ասես մենակ թողեցինք այդ քաղաքում: Մի պահ նա որսաց հայացքս, աչքով արեց, ասես ի նշան այն բանի, որ իմ գնացք նստելն իր փոքրիկ խորամանկության շնորհքն էր:",
      "Գնացքը ցնցվեց, շարժվեց տեղից:",
      "***",
      "Ժամանակն ընթացք էր վերցնում, հեռանում էր այդ քաղաքից: Փորձեցի հաշվել վերադարձի ժամանակը` ուղևորվելուց առաջ ամբողջ հեռավորությունը հաղթահարել մեկ ակնթարթում` գնացքին թողնելով միայն տարածության հաղթահարումը: Չգիտեի` որքան ժամանակում է գնացքը մեր քաղաքից ինձ հասցրել վերջին կայարան: Հիշեցի, որ մեր քաղաքի երկաթուղու կայարանից դուրս գալուց առաջ աչքս անընդհատ ժամացույցին էի գցում, զգացի, որ կորցնում եմ զգոնությունս` չեմ հիշում` ժամը քանիսն էր:",
      "***",
      "Գնացքն արագություն էր հավաքում: Ինձ հետ էր տանում իմ հիշողության մեջ քարացած քաղաքը, և ես տագնապում էի, որ անցյալը մնում է շոշափելի: Պատուհանից պատկերներ էին երևում, որոնք ապակիների պես իմ հիշողությունը չի կարողացել որսալ. աշխարհի ձևը դառնում էր անորսալի: Պարզ էր, որ աշխարհն այնքան ժամանակ կփոխի իր ձևը, մինչև որոշակիություն ստանա մեր քաղաքի տեսքով: Ձևերն այնտեղ անփոփոխ են, այդ իսկ պատճառով` հեշտ մտապահվող, մինչ մտապահելու կարողությունը հետ է մնում ժամանակի ընթացքից:",
      "***",
      "Գնացքը ճանապարհն էր կարճում: Անհանգիստ էի, քիչ հետո անհանգստությունը որոշակիացավ որպես հիշողություն հորս մասին, ասես հիշողությունը ձգողականություն ուներ, և գնացքն այդ ոլորտ էր մտել: Արդեն դժվարանում էի հիշել հորս դեմքը. տեսողությունս հեռանում էր այդ դեմքից: Լռությունը, որում հայրս էր ընկղմված, առանց իրեն էլ նույնն էր մնալու. լռությունից պակասելու էր մեկը: Մտածեցի, որ հյուրասենյակի պատից կախված կլինի հորս դիմանկարը, նրա դեմքը կվերադառնա լռությանը, հայացքս` իր սովորությանը:",
      "***",
      "Հայրս վազում էր գնացքի կողքից: Շնչասպառ էր լինում: Գլուխս դուրս հանեցի պատուհանից, հարցրեցի` ինչու է վազում: Կռահեցի, որ ուզում է ասել` գնացք նստած չկա. ուզում է նստել: Ասացի, որ գնացքը կանգնած է: Շարունակում էր վազել: Հարցրեցի` ինչու է վազում: Կռահեցի, որ ուզում է պատասխանել` հասնել է ուզում: Բերեցի վերջին փաստարկը` գնացքը խաղալիք է: Կանգնեց, այտերին արցունքի կաթիլներ տեսա: Կայարանում անշարժ կանգնած էր փոքրիկ, խաղալիք մի գնացք:",
      "***",
      "Կայարանում խմբված մարդիկ դիմավորում էին գնացքից իջնող ծանոթ–մտերիմներին, դիմավորում էին հանդարտ զգացմունքներով և լուռ ուղեկցում:",
      "Ինչ–որ մեկն իմ հետևից բացականչեց անունս: Շունչս կտրվեց: Կնոջ ձայն էր: Թինայի ձայնը չէր կարծես: Զգացի, որ սարսափելի կլինի, եթե Թինան թիկունքից դիմավորի ինձ: Ձայնը մի անգամ էլ տվեց անունս. անծանոթ էր: Անհնար է, անհնար է, որ ինչ–որ մեկն ինձ տարբերի միայն իմ գտնվելու տեղով: Շրջվեցի, դանդաղեցրի քայլերս, փոփոխություն մտցրի, որ չճանաչվեմ: Զգացի, որ տարածությունը շախմատի տախտակի նման ծուղակ է, որտեղ ֆիգուրները երբեմն իրենց գտնվելու տեղով են ճանաչվում: Զգացի, որ սեփական անունդ խայծ է, որ ուրիշներն արտաբերում են քեզ որսալու համար: Անունդ տալով` անծանոթ ձայնը քեզ բացահայտելու առաջին քայլն է անում: Քայլ առ քայլ ես հաղթահարեցի այդ ձայնի ձգողականությունը:",
      "***",
      "Դուրս եկա կայարանից: Երկինքը մռայլ էր` անձրևում էր: Հեղձուկ օդը ծանրացնում էր շնչառությունս: Գոլ անձրևաջուրը տհաճություն էր պատճառում: Հիշեցի, որ օգոստոս ամիսն է: Տուն տանող ճանապարհին` կամրջի վրա, կանգնեցի, նայեցի ներքև, զգացի, որ անդունդը ձգում է, և որ բազրիքներից հեռու պետք է քայլել` ձգողականության տակ չընկնելու համար: Ինձ զարմացրեց իմ հնարավորությունը, որ կարող եմ նետվել կամրջից, անհավատալի թվաց, որ մահը քմահաճույքի արդյունք կարող է լինել, և գիտակցեցի, որ ես ու մահը երբեք իրար այդքան մոտ չենք եղել` կամրջի բազրիքով բաժանված: Ձեռքս պարզեցի բազրիքից այն կողմ, մարմնիս մի մասով հայտնվեցի մահվան ոլորտում, և իմ բացված ափի վրա ուրիշ անձրև էր մաղում:",
      "***",
      "Տուն վերադառնալու որոշումս ուշացրեցի. արդեն ճանապարհին էի, երբ կայացրի այն: Անշարժ կանգնել դռան առջև, չէի թակում: Ուզում էի որսալ այն պահը, երբ Թինան դուռն իմիջիայլոց կբացեր` ինչ–որ գործ կիսատ թողնելով: Սարսափելի կլիներ, որ թակոցիս ժամանակ անգործ նստած լիներ: Վճռել էր պետք և ամենակարևորը` վճռից հետո չուշացնել թակոցը: Վճիռը, թակոցը և դռան բացվելը նույն պահին եղան: Շեմքին կանգնած էր Թինան: Ինձ թվաց` սկզբում դուռն է բացվել, հետո եմ ես թակել: Թինան ինձ էր նայում բաց կապույտ աչքերով, որոնց հետև ինքն ասես բացակա էր, ասես ոչ թե դուրս, այլ ներս էին նայում այդ աչքերը, ասես բացված էին տիեզերքի բացակայության վրա: Նայում էին, չէի զգում, որ ինձ նայող կա, ասես տեսողության կենտրոն չունեին. այդ աչքերը, որ ինձ նայում ու չէին նայում, ինձ դարձնում էին բացակա, և ես իմ առջև հայելու կարիք էի զգում:",
      "***",
      "Թինան մի կողմ քաշվեց` ինձ թողնելով բնակարանի հետ դեմ-դիմաց: Ներս մտա: Թվաց` բնակարանն ընդարձակվել է: Հյուրասենյակի բազմոցից վերև հորս լուսանկարն էր շրջանակի մեջ` սև ժապավենն անկյունում: Դիմացի պատին` լուսանկարի ուղղությամբ, ժամացույցն էր, որ համաչափ թկթկոցով սենյակի դատարկության ու լռության մեջ ժամանակ էր չափում: Հայրս լուսանկարից նայում էր ժամացույցին, իսկ դա նշանակում էր, որ այն չափում է նաև չգոյության ժամանակը:",
      "Նստեցինք դեմառդեմ, ես բազմոցին, Թինան` ճոճաթոռին, նրա գլխավերևում` ժամացույցը, իմ գլխավերևում` հորս լուսանկարը: Թվաց` հայրս մեր բնակարանում է անհետացել. մոտակայքում անէության վրա բացվող դռներ կային, որոնք մենք չէինք տեսնում:",
      "Թինան լուռ էր, ինձ թվաց` նրա լռությունը կարճվում է: Նայեցի նրան, առաջին անգամ նկատելու պես հիշեցի, որ հղի է: Մահացած ամուսնուց զավակ էր ունենալու: Մարմինս սարսռաց, երբ պատկերացրեցի, որ մանկան կերպարանքում հորս դեմքի այլափոխությունն եմ տեսնելու:",
      "Թինան ոտքի կանգնեց, հեռացավ` գուցե ինչ-որ ձևով իր զավակին իմ հայացքից պաշտպանելու համար: Մտածեցի, որ փոքրիկը հայր չի ունենալու, որ հայրս նրանը չի լինելու, քանզի հորս մասին նա ոչ մի հիշողություն չի ունենալու. նրա հայրը կունենա միայն անուն: Տարիներ հետո, երբ մանուկը հասակ առնի, հայր ու զավակ կհանդիպեն ուրիշների հիշողություններում` գուցե հնարավոր միակ հարթության վրա, չեն ճանաչի իրար, չեն կարողանա ծանոթանալ, կմնան անհաղորդ:",
      "***",
      "Օրը մթնում էր սենյակի դատարկության մեջ: Թինան անհետացել էր մեր բնակարանի մնացած երեք սենյակներից ինչ-որ մեկում` առանց ներկայության որևէ նշան թողնելու մասին հոգալու: Ես դեռ նստած էի հյուրասենյակի բազմոցին և զգում էի, որ այդպես նստած էլ կարող եմ մնալ, եթե սենյակներից որևէ մեկում լույս չվառվի: Ուզեցի ոտքի կանգնել, հիշեցի իմ գլխավերևում կախված հորս լուսանկարի մասին, զգացի, որ իմ շարժումից լուսանկարը պատից ցած կարող է ընկնել: Զգուշությամբ բարձրացա բազմոցից, ոտքի կանգնեցի, քայլերս ուղղեցի դեպի բաղնիք: Մթության մեջ հայելու միջով կողքանց բախվեցի իմ անհայտ ներկայությանը: Զգացի, որ կորցնում եմ զգոնությունս` մոռացել եմ միջանցքու հայելու առկայության մասին: Այդ օրն առաջին անգամ իմ կյանքում ես անզգուշաբար անտեսեցի հայելին` կողքով անցա` առանց կանգ առնելու նրա առջև:",
      "Անակնկալի եք գալիս հայելիներից… Երկյուղում եք, քանզի կա նաև առերեսում ինքդ քեզ հոտ առանց հայելիների միջնորդության: Փորձեք հայելու մեջ շփոթեցնել ինքներդ ձեզ, սկզբում չի ստացվի, դուք կճանաչեք ձեր բոլոր շարժումները: Սակայն վարժվեք: Եթե անակնկալ շարժումն ստացվեց, նշան է, որ հայելին ձեզ համար կորցնում է իր զորությունը: Դրանից հետո աշխատեք հայելու դիմաց կտրուկ շարժումներ չանել. յուրաքանչյուր կտրուկ շարժում կարող է անհետացնել ձեր արտապատկերը… Առերեսումը դրանից հետո է:",
      "***",
      "Հետ եկա, կանգնեցի հայելու առջև, ինքս ինձ զննեցի նրա միջոցով, փորձեցի հաշտվել իմ անհայտ ներկայության հետ: Հայելու մեջ իմ թիկունքում հայտնվեց Թինան: Ճչալու համար բերանս բացվեց, սակայն ճչացի հայելու ներսում, ճիչս հայելուց դուրս չեկավ, ես և նա հայելու դիմաց չլսեցինք այն:",
      "Թինան մոտեցավ ինձ, գլուխս հակեց իր կրծքին: Դեմքս զգաց` ինչպես գիշերազգեստի բարակ կտորը շոշափեց նրա կրծքի մերկությունը: Ձեռքերը շոյեցին գլուխս, հետո գտան իմ ձեռքերը և ինձ ուղեկցեցին դեպի անկողին: Պառկեցի: Թինան նայում էր ինձ, ուզում էի` նետվեր ինձ վրա: Գիտակցեցի, որ ամբողջ բնակարանում մենակ ենք, և դա ինձ թույլ տվեց ցանկանալ նրան, գիտակցեցի, որ կրծկալ չի հագել, անհավատալի թվաց, որ կնոջ կուրծքն այդքան մատչելի լինի:",
      "Թինան հեռացավ իր ննջասենյակ ոտքի թաթերի վրա` հորս բացակայության կողքին քնելու…",
      "***",
      "Անկողնու փափկությունը հաղթահարում էր ինձ: Աչքերս փակվում էին, զգացի, որ կլանվում եմ, կորցնում եմ զգոնությունս` չեմ հասցնում սևեռվել այն մտքի վրա, որ վաղն արթնանալու եմ …",
      "Կամրջից ներքև անդունդ էր: Կամուրջը փայտից էր, ճչացի, իմ ճիչից այն շարժվեց, ու ես ընկա: Անկման ժամանակ լսեցի ճիչիս արձագանքը, զգացի, որ արձագանքն իմ ձայնի մահն է:",
      "Ցնցվեցի, արթնացա, թվաց` անկումն է ինձ անկողին նետել: Թինան իմ ննջասենյակի կահույքի փոշին էր սրբում: Ասաց, որ քնած ժամանակ իր անունն եմ բարձր ձայնել: Հիշեցի, որ երազում ճչացել եմ, կռահեցի, որ նույն պահին Թինայի անունն է դուրս պրծել իմ բերանից: Հասկացա, որ այդ ճիչը Թինայի շրջված անունն է:",
      "Երկու վախ կապրեք` մեկն արթնության մեջ` հայելու դիմաց, մյուսը` երազում, վախին պատասխանեք լսելի ճիչով: Մի թողեք, որ վախը ժամանակ շահի: Եթե հայելուց դուրս ուշացրեցիք ճչալ, բայց հայելուց ներս ճչացիք, ձեր ճիչը չի լսվի: Ճչացեք նաև երազում, քանզի երազի ճիչի հաճախականությունը համապատասխանում է հայելուց ներս ճիչի հաճախականությանը, առաջանում է ռեզոնանս, և ճիչը դառնում է լսելի:",
      "***",
      "Այդ օրն այլևս ես և Թինան ոչ մի բառ չփոխանակեցինք. մեր միջև հորս լռությունն էր: Բնակարանում անցուդարձ էի անում, ասես, հորս բացակայության միջով:",
      "Սպասում էի, որ Թինան կնախատի հորս մահվան օրով տնից փախչելու համար: Չնախատեց: Հասկացա, որ վերադարձիս ժամանակ է հիշել միայն իմ բացակայությունը, զգացի, որ իմ գոյությունը վրիպում է նրա հայացքից, և դա նրան հնարավորություն չի տալիս նախատելու իրավունք վերապահել իրեն:",
      "***",
      "Գիշերը քնել չէի կարողանում: Դուրս եկա իմ անկողնուց, երբ այլևս հետ չէի կարող գնալ, ասես արթնացա Թինայի ննջասենյակում: Երիտասարդ կինը քնել էր երկտեղանոց մահճակալի վրա: Հորս բաժին անկողինը հարդարված էր, թվաց` ոչ ոք այնտեղ երբեք չի պառկել, կարծես թե հասկացա, որ մահը մարդկանց վերադարձի անընդհատ ուշանալն է:",
      "Ծնկեցի Թինայի մահճակալի դիմաց, գուցե այդ պահին իմ ներկայությունն ակնարկվեց նրա երազում: Թինան բացեց աչքերը, տարօրինակ հայացքով նայեց դեմքիս, և ես զգացի, որ և´ երազն է շարունակում տեսնել, և´ ինձ է նայում: Թինան լռում էր: Հայացքը խաղաղ էր ու անվրդով, ասես ենթադրված քայլ էի արել: Հիշեցի նախորդ երկու առերես հանդիպումները. արդեն երրորդ անգամն էր` ես և Թինան հանդիպում էինք մեր բնակարանում, նկատվում միմյանց կողմից, զգացի, որ մեր մենությունն իրար դեմ է ուղղված: Երկուսս էլ, պարզ էր, խուսափում էինք դիմացինի անծանոթ էությունը բացահայտելու առաջին քայլից: Ես գնացի առաջին քայլին, գիշերով` որպես երազի ընձեռած հնարավորություն, և սպասում էի հաջորդ քայլին: Թինան նստեց անկողնում, վերմակը բարձրացրեց մարմնից, ոտքերն իջեցրեց հատակին, հանեց գիշերազգեստն ու մերկ կանգնեց իմ առջև: Հայացքիս առջև կանգնած էր մերկ կինը` նեղ կոնքերով, լայն ուսերով, մկանոտ ու մազոտ ոտքերով, ուռած ու պրկված որովայնով, արտահայտված, ցցուն պտուկներով, նուրբ ու համաչափ դիմագծերով: Կիրքս վայրկենապես մարեց. հայացքս դեմ էր առել Թինայի մարմնի փակուղուն, ուզեցի հեռանալ, զգացի, որ դեմ– դիմաց դիրքը թույլ չի տալիս այդ: Թինան շրջվեց դեմքով դեպի հայելին, մազերի հյուսքն արձակեց, արձակված մազերը հայելու մեջ ինձնից թաքցրեցին նրա դեմքը, և ես ոտնաթաթերիս վրա հեռացա սենյակից:",
      "Եթե որևէ մեկը մեջքով դեպի ձեզ և դեմքով կանգնած է դեպի հայելին, մի հեռացեք: Փորձեք նկատել նրա դեմքը հայելու մեջ, ապա սպասեք մինչև շրջվի, որպեսզի կարողանաք արտապատկերը համադրել դեմքի հետ: Եթե չհամադրեք, այդուհետ մեջքով տվյալ անձին հանդիպելը նշան կլինի այն բանի, որ ձեր հայացքը կհանդիպի նրա դեմքի անդրադարձին առանց հայելու միջնորդության: Դուք կտեսնեք անդրադարձը, բայց նրա դիմաց դեմք չի լինի:",
      "***",
      "Հաջորդ օրվանից հայրս իր բացակայությունն սկսեց հայելիներում մատնել:",
      "Հայելու առջև սանրվում էի, հասցրեցի նկատել, որ նա գաղտագողի վազքով անցավ իմ թիկունքից: Մերկ էր: Հազիվ լսելի, անկապակից մի քանի բառ բաց թողեց` ասես մահից խելքը թռցրել էր:",
      "Հայելու միջոցով ենք գուշակում, որ մահացածների հոգիները քառասուն օր չեն լքում բնակարանը: Պարզ հայելիներում հոգիները երբեք չեն երևա, նրանց լավ են որսում փայլատ հայելիները:",
      "***",
      "Մի քանի օր հետո հյուրասենյակում օրորոց էր դրված` Թինայի զավակի համար էր, որի ծնվելուն մատների վրա հաշված օրեր էին մնում: Սկզբում զգում էի, որ հյուրասենյակը կարծես ավելի է ընդարձակվել, հետո նկատեցի, որ հորս ճոճաթոռն է պակաս` Թինան պատշգամբ էր տարել մի իր, որ մահճակալի հետ միասին հորս չգոյության սահմանն էր ընդգծում:",
      "Երբ Թինան հիվանդանոց գնաց ծննդաբերելու, նրա զավակն արդեն անուն ուներ, որ խուսափում եմ արտաբերել մանկան հավերժական հանգիստը չխռովելու համար: Հիվանդանոցից վերադարձավ մենակ, հյուծված ու գունատ. զավակը չէր ծնվել: Հիշեցի անունը, հետո հասկացա, որ հենց այդ մեկ անգամ հիշելը դաջեց այն իմ հիշողության մեջ, և հետագայում, ինչպես խաչի պատկերից, ինձ չհաջողվեց ազատվել նաև այդ անունից, որ բորբոքեց անգամ իմ երևակայությունը, հիշողությանս մեջ չենթարկվեց ոչ մի ընդհանրացման, մնաց եզակի, որքանով որ ոչ ոք չէր կրել այն:",
      "Թինան օրորոցը երեք օր թողեց հյուրասենյակում, ինչքան և կարծեմ պահում են լույս աշխարհ չեկածների օրորոցները: Պատահաբար ինչքան դիպչում էի նրան, ցնցվում էի` թվում էր` Թինայի զավակի չգոյությունն է օրորում այն: Երրորդ օրը լրանալուն պես Թինան օրորոցը հանեց հյուրասենյակից, քարշ տվեց պատշգամբ, որտեղ հորս ճոճաթոռն էր, օրորոցի մեջ տեղադրեց նաև այն արկղը, որի վրա սառել էր մահացած հորս հայացքը:",
      "***",
      "Փողոցի ամայության մեջ անձրևում էր: Թինան, դեմքով դեպի պատուհանը, անձրևոտ ապակու միջով նայում էր դուրս: Անձրևն առավոտից էր գալիս. արթնացել, Թինային պատուհանի մոտ կանգնած էի գտել: Հյուրասենյակ մտնելուս ժամանակ չշրջվեց, չնայեց իմ կողմը, և այդպես էլ այդ օրը նրան տեսա միայն թիկունքից: Մոտեցա Թինային, մի ակնթարթ պատուհանից դուրս նայեցի, չհասցրեցի նկատել նրա դեմքը, փողոցի ամայությունը թաղման թափոր էր գրավելու գալիս: Առջևից մեռյալի լուսանկարն էին տանում. մոտավոր որոշեցի մահվան տարիքը, հետո դիակի դեմքը լուսանկարի հետ համադրել ուզեցի: Դագաղի խուփը փակ էր, և ինձ թվաց, դագաղը փակել են դատարկ, նրա մեջ մտածեցի` ոչ ոք չկա, ինչպես և Թինայի զավակի օրորոցում:",
      "Նվագախմբի երաժշտությունը չէր լսվում. կամ անձրևն էր խլացնում այն, կամ իմ հիշողությունն է համրացրել նվագախմբին:",
      "Շենքի մեր հարկից չէին երևում նաև սև հովանոցների տակ պատսպարված հուղարկավորների դեմքերը: Ինչ-որ մեկն իր հովանոցը հետ թեքեց, նրա տակ թաքնված կինը հայացքը բարձրացրեց և անմիջապես գցեց մեր պատուհանին: Տագնապով ճանաչեցի Թինայի դեմքը, զգացի, որ ինձ է փորձում հիշել… Լսվեց վարագույրի շարժումը. Թինան իմ կողքին պետք է լիներ: Աննկատ հեռացավ:",
      "***",
      "Երազիս մեջ այդ ամենը փոքր-ինչ այլ կերպ կատարվեց, ինչպես և սովորաբար հիշողությունը երազներում արթնանում է այլ մանրամասներով. վերջին հարկի փոխարեն բնակարանն առաջին հարկում էր, դուռը բացվում էր փողոցի վրա, փական չուներ և կրնկի վրա բաց էր: Թիկունքից մոտեցա դեմքով դեպի պատուհանը կանգնած Թինային, նրա ուսի վրայով նայեցի դուրս. երկինքը մռայլ էր, անձրևը կտրվել էր, փողոցում` ջրափոսից, Թինայի դեմքը ժպտաց ինձ: Ճչացի, ճիչս համր էր:",
      "Երազի ճիչը լսելի է, եթե խոսելու ապարատն արտաբերում է սարսափի էությունն արտահայտող բառը. ցանկացած ճիչ կարելի է վերծանել որպես իմաստ արտահայտող հնչյունախումբ:",
      "***",
      "Հաջորդ օրը Թինան բացակայեց տնից, և դա, որքան հիշում եմ, նրա տևական բացակայության, իսկ իմ` մեր բնակարանում մենակ մնալու առաջին դեպքն էր: Որտե՞ղ կարող էր լինել, ու՞մ էր ճանաչում այս քաղաքում, ո՞ր քաղաքից էր եկել… Լուսանկարների ալբոմը…Որոշեցի Թինայի լուսանկարների ալբոմը հայտնաբերել, որի գոյությունը սկզբում ենթադրել էի: Մտա նրա ննջասենյակ: Կռահեցի, որ խուսափելու եմ զարդասեղանի փեղկավոր հայելուց, իմ փնտրտուքը հայելու արտացոլման տարածքից դուրս պետք է լինի, զարթուցիչի նման զգոն եմ լինելու: Թինան ամեն վայրկյան կարող էր հայտնվել. հաջորդ վայրկյանները գուցե չբավականացնեին նրա սենյակից հեռանալուն: Եվ ես գիտեի, գիտեի, որ նա լռություն պահելով ինձ կստիպի պատասխանել “ինչ եմ անում իր սենյակում” հարցին:",
      "Եթե երկյուղում եք ձեր զրուցակցից, շրջվեք դեպի հայելին, մեջքով արեք նրան, խոսեք հայելու միջոցով. վախը կանէանա, և նույնիսկ որոշակի գերազանցություն ձեռք կբերեք ձեր զրուցակցի հանդեպ:",
      "Ձեռքս տարա հագուստի պահարանի բռնակին, հանկարծ ու, մտածեցի, Թինան թաքնվել է այնտեղ, իսկ դուռն արդեն բացել էի: Հագուստեղենի մեծ մասը ճերմակ էր: Սեղանին փոքրիկ շրջանաձև հայելի էր դրված, որի մեջ ճշգրտորեն արտացոլվում էր պատի ժամացույցը: Հայելու կողքին լուսամփոփ կար, որ վառվել է մեկ անգամ միայն` իմ երազներից մեկում: Հագուստի պահարանի ներքնամասում դարակ հայտնաբերեցի, նրա մեջ գտա սև զարդատուփ. ամուսնական ոսկե մի մատանի օղակում էր զարդատուփի դատարկությունը: Իմ հիշողությունը լրացրել է սև զարդատուփի պատկերը. նրա վրա խաչ կա: Սենյակի թերևս ամենագաղտնի տեղում` դարակի խորքում, լուսանկարների ալբոմ գտա: Թերթեցի, լուսանկարները սոսնձից դեղնել էին. անցյալը լուսանկարներում, մտածեցի, դեղին գույն ունի: Անծանոթ դեմքեր էին. անունների իմ իմացությունն անզոր էր նրանց անունները որոշելու համար, անզոր էր նաև դիմագծերի միջոցով տարիք գուշակելու իմ կարողությունը, թեև ճանաչում էի լուսանկարներում մահացածների դեմքերին բնորոշ նշանները, որոնց միջոցով հնարավոր է նրանց տարբերել ողջերից: Թինային, սակայն, չէի գտնում: Կանանց լուսանկարներում նրա դեմքի այլափոխությունը որոնեցի, Թինան չճանաչվեց ոչ մի դիմանկարում: Հորս միջոցով փորձեցի գտնել, ալբոմում հայրս լուսանկար չուներ: Մնում էր հավանական ենթադրությունը. Թինան լուսանկարիչ է:",
      "Ալբոմը փակեցի, տեղավորեցի դարակի խորքում: Ննջասենյակից դուրս գալիս թևքով անզգուշորեն դիպա սեղանի հայելուն, որի մեջ ճշգրտորեն արտացոլվում էր պատի ժամացույցը: Հայելին ընկավ հատակին, փշրվեց: Ես կորցրեցի զգոնությունս. գիտակցությանս թույլ էի տվել հայելին ամրագրել որպես ժամացույց:",
      "Կոտրված հայելիները դժբախտություն են գուշակում: Հայելու այն կտորը, որի մեջ փշրվելու պահին կամ փշրվելուց հետո երևացել է ձեր աչքը, քնած ժամանակ պահեք բարձի տակ` որպես արթուն աչք:",
      "***",
      "Այդ օրվա հիշողությունը երազում արթնացավ տարօրինակ մանրամասներով: Ոտնաթաթերիս վրա Թինայի ննջասենյակ մտա: Մոտեցա զարդասեղանի հայելուն, որ դիմացի պատն անհամեմատ մոտ էր ցույց տալիս: Նկատեցի նաև սեղանի շրջանաձև փոքրիկ հայելին, որի մեջ արտացոլված էր դատարկ պատը. այդ պատի վրա ժամացույց պետք է լիներ: Իմ հետևում ճռռաց պահարանի դուռը, չշրջվեցի, բայց ինձ հաջողվեց տեսնել, թե ինչպես պահարանից դուրս եկած Թինան թիկունքից ինձ էր մոտենում: Նկատեցի, որ աչքերն արագ-արագ է թարթում, իր և վարագույրի միջև տարածությունը չանցած` նույնիսկ ինձ չմոտեցած, հայտնվեց վարագույրի հետևում:",
      "Արթնացա խավարի մեջ, սպասեցի այնքան, մինչև ննջասենյակիս կահ-կարասու ուրվագիծը զատվեց խավարից: Ծարավ էի: Խոհանոցում օծանելիքի անծանոթ բուրմունք առա, բայց հանգիստ պառկեցի քունս շարունակելու: Եվս մեկ անգամ չկարողացա պահել զգոնությունս. մոռանում էի, որ Թինան ամբողջ օրը բացակայել է տնից, գիշերով արթնանում, բայց ժամացույցին չէի նայում:",
      "***",
      "Առավոտյան հյուրասենյակում թանձր ծուխ էր կանգնած, որ տեսանելի էր դարձրել օդը: Մոխրամանը ծածկված էր ծխախոտի քնթուկներով: Թինան ծխելու սովորություն չուներ: Օծանելիքի բուրմունքը … Օծանելիք ևս չէր օգտագործում: Իմ ուղեղում զարթուցիչի պես զնգաց հարցը. ո՞վ է եղել մեր բնակարանում գիշերը: Առավոտյան ինձնից բացի ոչ ոք չկար այնտեղ:",
      "***",
      "Ձեռքս առա հորս կիսատ թողած գիրքը: Մտածեցի` ավարտել է պետք: Շարունակեցի ընթերցել էջանիշի հուշած գլխից: Կարդացի.",
      "Հոգնած ոտքերը կայարան են հասցնում նրան: Տեսնում է մարդկանց, որոնց չի ճանաչում, բարձրախոսը հեռավոր ու օտար քաղաքների անուններ է տալիս, որոնցում ինքը չի եղել, լսվում է չվացուցակը հաղորդողի ձայնը, իսկ դեմքը մնում է անհայտ. կայարանը նրա համար հաղորդակցման դժվարություն է փորձում ստեղծել: Հեռավոր առաստաղով սպասասրահի մեջ նա է, նրա շուրջ` ամբոխը` երկու մասի բաժանված, ինքն իր դեմ է ուղղվում, նրան թվում է, որ մարդիկ անտեսանելի կապված են իր նյարդերից, գնացքի ամեն ազդանշանի հետ տագնապում է, լսողությունը բազմապատկում է մարդկային ժխորը…",
      "Տողը տողի հետևից գիրքը ցնցում էր ինձ, անորոշ մի տագնապ սկսեց թպրտալ իմ ներսում` ասես հայելու մեջ տեսնում էի իմ անցյալը, որ ներկա ժամանակով էր ազդարարվում, և որում երրորդ դեմքով օտարական էի երևում. ասես կայարանի խառնաշփոթի մեջ անցյալն ընթացք էր ստացել…",
      "***",
      "Երեկոյան Թինան դեռ չէր վերադարձել: Քնեցի հյուրասենյակում` ընթերցանության վրա, որի համար մինչև հիմա էլ չեմ կարողանում ներել ինձ: Գիշերն արթնացա ծարավից, գնացի խոհանոց ջուր խմելու: Ննջասենյակ վերադառնալիս միջանցքի հատակին Թինայի սենյակից կարմիր լույս էր ընկել, որի մեջ նրա կոշիկները նկատեցի: Կարմիր լույսն ինձ հուշեց, որ այդ ամենն այդպես չի եղել, որ դա երազում արթնացած հիշողություն է:",
      "Իրականությունը կկրկնվի երազում, բայց երազում կարմիր լույս կտեսնեք. կարմիր լույսն զգուշացնում է, որ արթուն ժամանակ ինչ–որ բան վրիպել է ձեր հայացքից, նրա միջոցով երազում կհաջողվի նկատել այն, ինչ բաց է թողել ձեր արթուն հայացքը:",
      "***",
      "Ուրեմն` նախորդ օրվա գիշերը Թինան է եղել բնակարանում:",
      "Միջանցքի հայելու դիմաց սափրվում էի, հիշեցի, որ հորս մահվան քառասունքը վաղն է լրանալու. իմ մեջ հասունանում էր տագնապը: Հանկարծ ու հայրս նորից երևար հայելիներում. երկյուղում էի ոչ այնքան ուրվապատկերից, որքան մտքից, որ մեր հայացքները կարող են հանդիպել, և որ ամենից անցանկալին էր, հայրս կարող էր ճանաչել ինձ:",
      "Բնակարանից դուրս եկա:",
      "Եթե հայելու մեջ տեսնեք մահացած մեկին, որ կճանաչի ձեզ, նշան է, որ անցյալն ընթացք է ստացել և գալիս է դեպի ներկան: Հայելու դիմաց պահեք մեկ ուրիշը, մեռյալը կտեսնի իրեն, կճանաչի իր մահը, հայելին կրկին կսպանի նրան, և անցյալը կդադարի հետապնդել ձեզ:",
      "***",
      "Երեկոյան վերադարձա տուն: Բնակարանը նույն` կարգի բերված վիճակում էր: Չկարողացա պարզել` Թինան վերադարձել, նորից գնացել է, թե չի վերադարձել առհասարակ: Մտածեցի, որ մշտապես կարգի բերված բնակարանները գաղտնապահ են. նրանք նման են դատարկ տարածությունների, որտեղ անշարժություն է տիրում, իսկ ժամանակի գոյությունը աննշան մի փաստ է մատնում միայն` կահույքների փոշին:",
      "***",
      "Այդ գիշեր ես տեսա իմ կյանքի ամենահստակ պատկերներով երազը. մեր շենքը մոտ էր երկաթգծին, թեք հարթության վրա էր, բնակարանն առաջին հարկում էր, դուռը փական չուներ, կրնկի վրա բաց էր, շենքի թեք դիրքի պատճառով անհնար էր ծածկել այն: Երկաթգծի վրա կարմիր լուսակիր էր վառվում, հեռվից մոտեցող գնացքի ազդանշան լսվեց: Անհանգստանում էի մեր բնակարանում, բայց ինձ տեսա գնացքի ուղեկառքերից մեկում…",
      "Արթնացա, գիշեր էր: Վառեցի բնակարանի բոլոր լույսերը: Ստուգեցի դրսի դուռը, ևս մեկ պտույտով փակեցի այն, ափիս մեջ շոշափեցի դռան բանալին, որ ապահովության զգացում տվեց մի պահ միայն. հաջորդ վայրկյանին հիշեցի դռան դիտանցքի ու զանգի մասին: Բանալին ափիս մեջ պահած` խոհանոց էի գնում, երբ միջանցքի հայելու մեջ Թինայի հպանցիկ պատկերը երևաց:",
      "Հայելու դեմ բացակայող, բայց նրա մեջ երևացող մարդու ուրվապատկերը նշան կարող է լինել, որ նա ձեր բնակարան մուտքի ազատ հնարավորություն ունի:",
      "Արդեն խոհանոցում էի, երբ սարսափով հիշեցի, որ դռան բանալու կրկնօրինակը չկա: Ենթադրեցի, որ Թինայի մոտ է: Մտածեցի, որ երկուսս էլ հավասարապես տիրապետում ենք նույն բանալուն, բայց քանի դեռ Թինան անհայտ կորած է, իսկ ես բնակարանում եմ, նույն բանալին, անշուշտ, առավելություն է նրա մոտ:",
      "Մտածեցի` ինչ կա որ, կարելի է և թեյ խմել:"
    ]
  },
  {
    "id": 17,
    "title": "Տեր Վիլիկը",
    "author": "Արամ Պաչյան",
    "image": "/covers/aram_patchyan.png",
    "story": [
      "Բարակ ձայն էր երկու վայրկյանը մեկ: \"Գուցե անկողնուս տակ ինչ-որ մեկը կա, բայց ո՞վ պիտի լինի, ես ապրում եմ հորս հետ, իսկ ծորակները ամուր փակ են\": Մթության մեջ խարխափելով մոտեցա բաց պատուհանին: Լռություն էր: Բակի տաղավարը դատարկ էր: Կտուրից կախված էլեկտրական լամպը` տեղ-տեղ հալված, ծռմռված լարով միայնակ վառվում էր: Այդ լամպը տեղադրման օրվանից երբեք չի մարում: Սեղանին նարդի էր դրված, բլոտի խաղաթղթեր: Ձայնը նորից լսվեց: Քրտնեցի: Ձայնը տաղավարի կողմից էր գալիս: Սառնարանից կոլա վերցրի ու ագահորեն խմեցի: Կոկորդս բռնվեց, շատ պաղ էր: Նստեցի փայտե աթոռին, մեջքս հենեցի ճաղերին: Կոլայի շշում լսվող պղպջակների ճտճտոցները, մի պահ շեղեցին ուշադրությունս, հետո կրկին հեռվից լսվեց հարազատ դարձած ձայնը: Հիմա մանկան լացի էր նման \"մանկան լացի, կատվի մլավոցի, բարակ, բարակ, կամացուկ: Ոտքերս ու ձեռքերս փայտացել էին, լավ չէի զգում: Հայրս տեղերի մեջ շարժվեց, փռթկացրեց: Օրորվելով մտա նրա սենյակ: Օղու հոտը այնքան ուժեղ էր, որ գլուխս միանգամից ծանրացավ: Նա փռված էր երկտեղանոց մահճակալին, առանց վերմակի, մի ոտքը` կիսածալ վիճակում, շրթունքները սոսնձված իրար, փրփրոտ: Չորս մատներով թեթև դիպա ծնկին, կարճ խռռոց ու թեքվեց հակառակ կողմ, \"Ի՞նչ անեմ\": Որոշեցի ձայն տալ:",
      "-Պապ:",
      "-…",
      "-Պապ",
      "Նա, քնի մեջ կռիվ էր անում, չէր արձագանքում: Ինձ խոսել էր պետք, անհապաղ: Սկսեցի ուժգին հրել մարմինը, մի փոքր բացեց աչքերը, կարծես, նայում էր ինձ, բայց չէր տեսնում:",
      "-Պա…",
      "-Վայ, ձեր մերը…",
      "-Պապ, լսու՞մ ես:",
      "-Դու, գիտե՞ս, ես ով եմ…",
      "\"Երևի երազ է տեսնում\":",
      "-Պա…",
      "-երեք կիլո կշռի…",
      "-Լավ չեմ, - ձայնս խեղդվեց:",
      "Ննջարանից դուրս եկա: Լռություն էր: Ուզում էի ծիծաղս պահել, բայց սկսեցի ծիծաղել մտքիս մեջ, (հետո կպատմեմ թե ինչու) պարապել էի, պրկվում էի ողջ մարմնով, հենվում պատին, սեղմում էի բռունցքներս ու ծիծաղից մեռնում էի: Մեկ-մեկ երբ առատ էր խբում, շրթունքներիս արանքից բարակ սուլոց էր թռչում, շատ փափուկ, \"Սա այն ձայն է, որն արթնացրեց ինձ\": Երբ հանգստացա, հագնվեցի, թուղթ ու մատիտ վերցրի, սկսեցի գրել:",
      "…Ինձ չեն հասկանում, որովհետև շատ եմ ուզում հասկանան…Երեկ սիրտս բանջարեղեն ուզեց, բայց միս կերա…Ես ամեն օր թղթի վրա գրում եմ` …դուրս եմ գալիս աշխատանքից, վաղվանից չեմ գնալու… Ես չեմ կարողանում ընկերություն անել, չգիտեմ, ինչու եմ նեղացնում բոլորին…Ոչինչ չի գոհացնում ինձ… Ես ատում եմ ինձ և ատում եմ բոլորին, միշտ ուզում եմ չար բաներ անել… Կարոտում եմ լեզուդ, մաշկդ, վալերյանիդ, դեղնած դեմքդ, կատվիդ… Երեկ խնձոր էի ուտում, բերանս թթվեց, միջուկի մեջի որդն էի ծա… Մատիտը կոտրվեց: Դանակով փորձեցի սրել, չստացվեց. դանակը քոռ էր, այդ դանակը նվիրել էին մորս` մարտի 8-ին, չեմ հիշում կոնկրետ ով, պոչի կեսը կոտրված էր: Ես մի կողմ գցեցի թուղթը, արդեն լուսացել էր: Հորս համար թունդ, դառը սուրճ եփեցի: Մի քանի անգամ լավ եռացրի: Նա այդպես է սիրում: Ուռած դեմքով հազիվ վեր կացավ:",
      "- Բարև, ախպեր…",
      "- Բարև…",
      "- Դեհ, կոֆեն բեր…",
      "Նա սուրճը մի թափից քաշեց գլուխը, հետո հագնվեց, գրպանից գումար հանեց, դրեց սեղանին ու ծանր-ծանր փակեց դուռը: Ես վերջնականապես որոշել էի, չնայած որոշումը այնքան էր հասունացել, որ կարծես բաժանված լիներ մարմնիցս: Փողկապս կապեցի տիկնիկի վզին, հագա ծաղկավոր վերնաշապիկս ու դուրս եկա: Շատ շոգ էր: Ոտքով իջա քաղաք: Դանդաղ քայլերով շրջանցեցի մարդկանց, փողոցները, ծառերը, մեքենաները, աղմուկը, իմ քայլերից զգացվում էր, թե ուր եմ գնում: Ես մոտեցա եղեցուն: Լռություն էր: Հով: Կիսատ-պռատ խաչակնքելով ներս մտա: Մոտեցա մոմավաճառին: Նա տարեց կին էր, ճարպիկ առևտրականի դեմքով մի կույս, լուրջ կուլ տված, կարծես, աստվածահաճո գործ էր անում: – Մոմ տվեք, - գլուխս կախ ասացի ես:",
      "- Քա՞նի հատ:",
      "- Մեկ:",
      "Նա մոմը տվեց, բայց երբ վերցրի, վարանեց, դեմքի կնճիռները բազմացան, մոմը ձեռքից լրիվ բաց չթողեց:",
      "-Գումարը, տղա:",
      "-Չունեմ, – զայրացա ես:",
      "-Ուրեմն մոմ էլ չկա, - փորձեց ետ քաշել, բայց մատներով ձիգ բռնել էի: Գազարագույն մոմը փխլվեց ափիս մեջ: Կինը դիվոտեց, սկսեց հիշոցներ տեղալ գլխիս, նույնիսկ խնդրում էր չգիտես ում, ոստիկան կանչել: Այդ պահին ուզում էի սպանել պառավին, որը միակ խելամիտ ելքը կլիներ, բայց ձեռքումս ոչ կացին կար ոչ էլ դանակ, միայն մոմն էր, դրանով սպանելն անհնար էր: Նա խոսում էր, բղավում, շարական երգում, մեղա էր կանչում. ինձ համար ներողություն էր խնդրում տիրոջից: Լավ է այդ պահին եկեղեցում մենակ մենք էինք. ես, պառավը, նրա ներվեր սղոցող ձայնը…",
      "- Հռիփսիմե, ի՞նչ է պատահել, - նոր ձայն էր` տղամարդու:",
      "Շուռ եկա: Քահանա էր` միջահասակ, սև երկար, փայլուն սքեմով: Նա երիտասարդ ագռավի էր նման, դեմքը ծածկված էր խիտ շագանակագույն մորուքով, դնչի մազերը պուտիկավոր սպիտակ էին, կարծես, ձյան փաթիլներ լինեին, \"Տեսնես ինչպե՞ս է հաց ուտում\", մտածեցի ես, \"Բերանի տեղը հազիվ, թէ գտնի\": Աչքերը խոշոր էին ջրոտ, սպիտակուցների մեջ կարմիր մազանոթներ էին աղեղված, ակերը դանդաղ լայնանում էին` հանդարտ էին ու քննող: Կինը քահանայի ձայնից խաղաղվեց:",
      "- Տեր հայր, նեռի ծնունդ է, մոմի փողը չի տալիս, ես ինչ անեմ, հետո միանգամից բռնեց մեջքը, սկսեց բողոքել աղային կուտակումներից` ցավերը բարդելով գլխիս…",
      "Քահանան դարակից մոմ հանեց, լուռ մեկնեց ինձ, բայց ես չվերցրի, շուռ եկա, գնացի նստեցի, նեղացել էի: Չգիտեմ, ինչու՞ եկա այստեղ: Իրոք չգիտեմ, լինում է, երբ հենց այնպես եկեղեցի ես գալիս, հոգնում ես տնից, սրճարաններից, ռեստորաններից: Ես նստեցի երկար, հետևս կոշտանում էր, բայց նստարանի փայտը դուրեկան էր, ես հղկված ոստեր էի փնտրում նրա մակերեսին, կարծես, մեկը գտա և հաշվեցի բոլոր օղակները: Որոշ ժամանակ անց նկատեցի, որ մենակ եմ մնացել: Մթնում էր: Մոմավաճառը աչքի պոչով անիծում էր ինձ, ուղղում գլխաշոր: Նստարանը կրկին կքվեց, կողքիս մարդ նստեց:",
      "- Եկեղեցին փակվում է, տղաս, - քահանայի ձայնը ամոթխածությունից անվստահ հնչեց:",
      "- Նստած եմ:",
      "Քահանան տեղից չշարժվեց, \"Մտքի մեջ աղոթու՞մ է\": Ես անզգայացել էի, \"Երևի գործի տեղից զանգել են տուն, ասել, որ չեմ ներկայացել\", \"Նա կսպանի ինձ\" \"Տուն դառնալն անիմաստ է\":",
      "- Դու լավ չես զգում, - քահանայի ձայնը թրթռաց:",
      "- …",
      "- Կուզենա՞ս մի քիչ խոսենք:",
      "- Ի՞նչ խոսենք, խոսելու բան չկա, - բորբոքվեցի ես:",
      "- Աստված ամենազոր է, տղաս:",
      "- Ես չեմ հավատում Աստծուն, եկել եմ մոմախավ տուֆի քարերին նայելու, ասում են առողջարար է…",
      "- Լավ է: Ես Վիլիկն եմ, - նա ձեռքը պարզեց ինձ:",
      "- Արամ, - առանց ձեռքս մեկնելու կոպտեցի ես, հետո միանգամից վրա տվի… – Դուք առավոտից մինչև երեկո եկեղեցում եք լինում, արդեն անգիր գիտեք բոլոր մշտական այցելուներին, բակի քոռ, հոտած մուրացկանները ձեզ տեսնելիս խոնարհում են գլուխները, համբուրում են զգեստի փեշերը: Հա, ձեր շորերին խնկի հոտ է կպել: Ես միանգամիվ լռեցի:",
      "- Իմ տունը եկեղեցու հետևամասում է, գնանք միասին, կինս ճաշ է պատրաստել:",
      "Ես գնացի: Ծիծաղս նորից բռնեց: Բայց կուլ տալ էր պետք, որովհետև փողոցում մի անգամ ոստիկանի կողմից ծեծ էի կերել, ատամս կոտրվել էր, վերևի շրթունքս բազուկի պես կարմրել: Սարյանով քայլելիս, փոքրիկ տղայի տեսա, որը երկու ձեռքով ձմերուկի հյութեղ միջուկ էր խժռում, այդ պահին նրա կյանքը սկսվում և ավարտվում էր իր ձմերուկով: Աշխարհը նրա համար ձմերուկն էր` հուզիչ ու համեղ, այնքան մանրակրկիտ ու ախորժակով էր ուտում, որ ծիծաղս եկավ: Փռթկացի: Նույն պահին դիմացս ցցվեց բուրգանման մի ոստիկան: Նա գրպանից թուղթ ու գրիչ հանեց, հըմ, հըմ արեց` ազատագրելով կոկորդը և դիմեց ինձ:",
      "- Ծիծաղելու համար դուք ակտավորվում եք, մեր երկրի նոր օրենքով բարձրաձայն ծիծաղելը արգելվում է, միայն մտքի մեջ, եթե ուզում եք, այն էլ տանը: Հիմա զանցանքի համար դուք պետք է պատիժ կրեք, այսինքն` ըստ մեր երկրի օրենքի, փողոցում բարձրաձայն ծիծաղելու համար ձեր դիմացի ատամը պիտի կոտրեմ: Այդ ասելուն պես նա գոտուց արձակեց փայտե մահակը և բութ մասով ուժգին հարվածեց բերանիս: Ատամս կոտրվեց: Միչև ես ցավից նվվում էի, ոստիկանը մանրամասնորեն ակտն էր լրացնում: Վերջում նա կտրոնը տվեց ինձ, հաջողություն մաղթեց և սիրալիր ձևով հրաժեշտ տվեց:",
      "Տեր Վիլիկի տունը փոքրիկ նկուղի էր նմանվում, որտեղ կարելի էր ձմեռվա պահածոներ լցնել: Տանը մի քանի իրեր կային: Սեղան, աթոռներ, գրապահարան, ժամացույց և մահճակալ: Ժամացույցը կտկտոցով էր աշխատում, ես մտածեցի, որ նրա ձայնը գիշերը տհաճություն կպատճառի: Լվացարանը և զուգարանը դրսում էին: Մեզ դիմավորեց միջին տարիքի մի կին:",
      "- Սյուզ, ծանոթացիր ընկերս է` Արամը:",
      "- Շատ ուրախ եմ, Սյուզի, - նա տեղից ելավ, աթոռները մոտեցրեց մեզ: Նստեցինք: Սյուզին փափուկ ձայն ուներ: Ես նրա դեմքին ուշադրություն չդարցրի, բայց նա շատ գեղեցիկ էր:",
      "Տեր Վիլիկը գրպանից դրամներ հանեց, դրեց սեղանին:",
      "- Մի հատ կնունք ունեի Սյուզ, ոչինչ, էլի մի բան ստացվեց, - դեհ, ինչ ես պատրաստել: Սյուզին կարմրեց, երևի ամաչում էր: Նա տապակած բանջարեղեն բերեց, հաց, գինի: Նստեց մեր կողքին: Ես ոչինչ չկերա: Տեր Վիլիկը և Սյուզին վատ զգացին:",
      "- Համարիր մեզ քո ընկերները Արամ ջան, եթե կարող ենք ինչ որ բանով քեզ օգնել, պատրաստ ենք, - ասաց նա:",
      "Ես զգացի Վիլիկը կնոջը շատ էր սիրում, որովհետև երկար մատներով շոյում էր նրա ձախ թիակի կորագիծը: Ես, ես պատմեցի: Ասացի, որ այսօր աշխատանքից դուրս եմ եկել: Վախենում եմ տուն դառնալ: Եթե հայրս իմանա այդ մասին, ինձ ներս չի թողնի: Հետո, ես լռեցի ու պատառաքաղով բանջարեղեն կերա:",
      "- Բոթասներս բեր, Սյուզի, - ասաց Վիլիկը, - դու էլ պատրաստվիր, գնում ենք, - բայց չասաց, թե ուր: Վիլիկը դուրս եկավ: Մի փոքր անց վերադարձավ` հագուստները փոխած: Նա վերնաշապիկ էր հագել` վրան անգլերեն բառեր` \"with love\", և մանուշակագույն տաբատ: Տեր Վիլիկը տաքսի կանչեց:",
      "- Դե գնացինք:",
      "Մենք երեքով դուրս եկանք, նստեցինք մեքենան:",
      "- Դու, որ հասցեում ես ապրում, - մեղմ ասաց Վիլիկը:",
      "- Բանջարանոցում…",
      "- Վարպետ ջան գնացինք Բանջարանոց…",
      "…և մենք գնում էինք, գնում էինք մեր տուն` Տեր Վիլիկը` Սյուզին, ես…Ճանապարհին Վիլիկը իջավ, կիսաքաղցր գինի գնեց: Մենք տեղ հասանք: Ես դողում էի: Կանգնեցինք մեր տան դռան առջև: Զանգը հնչեցրի: Ներսից տարօրինակ ձայներ էին գալիս: Դուռը բացվեց: Հորս աչքերը շաղվում էին: Նա մի կերպ բռնվել էր դռնից: Հայրս առանց տաբատի էր: – Ես քո տիրոջ մերը, - գո, գործից դուրս ես եկել հա՞ \"Զանգել, տեղյակ էին պահել\": Ես ընկճվեցի: - Բարև ձեզ, ես Վիլիկն եմ, Արամի ընկերը, ո՞նց եք: Հայրս ընկնում էր, բայց Տեր Վիլիկը չթողեց, հարազատորեն բռնեց նրա թևը:",
      "- Դու Ջեկ Լոնդոն կարդացել ես…Վրա բերեց հայրս Վիլիկին…",
      "- Հա, Ծովագայլը…",
      "- Վայ, ես քո ցավը տանեմ, լուրջ ես ասում, Գայլ Լարսենին գիտե՞ս, ես Լարսենի նման տղա եմ, ուրեմն ներս համեցեք… Արամ ջան ինչի՞ ներս չես հրավիրում, համեցեք, համեցեք: Հայրս էլի ընկնում էր, բայց Տեր Վիլիկը նրա կողքին էր: Մենք նստեցին: Ես սեղան էի գցում: Վիլիկը հանեց գինին: Հորս շատ դուր եկավ: Նա բռնեց ու պինդ համբուրեց թուշը: Սյուզին եկավ ինձ օգնելու, լոլիկ ու վարունգ կտրատեց, դրեց սեղանին: Ես նկատեցի, նա այնպես էր կտրատում լոլիկը, որ հյութը չքամվի. շարժման մեջ, նրա մանրիկ, փխրուն մատները, համարյա թափանցիկ էին դառնում: Բաժակները լցրեցինք: Հայրս կենաց ասեց:",
      "- Շատ ուրախ եմ, Վիլիկ ջան, շատ, որ Արամիս ընկերներն եք, - հայրս թեքվեց իմ կողմ, - վայ, ես քո տիրոջ մերը… գործեց դուրս ես եկել հա՞…",
      "- Ոչինչ, ուրիշ գործ կգտնի, - պաշտպանեց ինձ Տեր Վիլիկը…",
      "- Դե լավ, Վիլիկ ջան, որ Ջեկ Լոնդոն ես կարդացել, ուրեմն ախպերս ես…",
      "Մենք խմեցինք: Հաց կերանք: Հայրս, Վիլիկին պատմում էր, որ վիրաբույժ է, պատերազմի ողջ ընթացքում այնտեղ է եղել, օգնել է մարդկանց…Նա երևի մի հազար անգամ կրկնեց` Ես օգնել է մարդկանց Վիլ. Ես օգնել եմ մարդկանց Վիլ. Ես փրկել եմ մարդկանց Վիլ. Ես վիրահատել եմ վիրավոր երեխաներին Վիլ. Ես հեռացրել եմ արկերից խեղված նրանց թաթիկները Վիլ. Ես սիրում եմ երեխաներին Վիլ. Ես սիրում եմ նրանց ապուտացված թաթիկները Վիլ. Ես սիրում եմ մարդկանց Վիլ. Ես սիրում եմ կյանքը Վիլ. Ես մենակ եմ ինձ զգում Վիլ. Ես ինձ հրաշալի եմ զգում Վիլ. Ես սիրում եմ քեզ Վիլ, Ես սիրում եմ էս ապուշին Վիլ. Արամս ընկերներ չունի Վիլ. Նրան չթողնես Վիլ. Ես ուզում եմ վիրահատել քեզ Վիլ. Վաղն արի հիվանդանոց Վիլ. Խնդրում եմ Վիլ. Ես մեծ հաճույքով կվիրահատեմ քեզ Վիլ…և ամեն բառից հետո Տեր Վիլիկը օրհնում էր հայրիկին, նա նույնիսկ համաձայնվեց որևէ օրգան զոհել նրան և վիրահատվել: Հետո հայրս դարձավ ինձ նկատողություն արեց, որ Սյուզիին լավ չեմ հյուրասիրում: Որոշ ժամանակ անց, Հայրս, Վիլիկը և Սյուզին Սայաթ-Նովա էին երգում: Ես հրճվանքից գլուխս կորցրել էի: Դուրս եկա միջանցք սկսեցի վազել աջուձախ, փոխեցի կոշիկներս, դուրս թռա տնից, սանդուղքներով իջա բակ, ոչ ոք չկար, աղբամանի վրա երեք կատու տեսա, նորից հետ դարձա: Արդեն լուսանում էր: Հայրս նստած տեղը քնել էր: Սյուզին վերմակով ծածկեց նրան: Տաքսի կանչեցինք: Ես իջա ճանապարհելու:",
      "- Արամ, ես, շատ… շատ ուրախ եմ… ջան, որ… ցտեսություն, կհանդիպենք…",
      "Տեր Վիլիկը համբուրեց ճակատս: Ես ծաղկամանից մի հին յասաման էի հանել, նվիրեցի Սյուզիին: Նա շատ ուրախացավ: Քնքուշ մատներով հրաժեշտ տվեց ինձ: Տաքսին շարժվեց: Սյուզին գլուխը հենել էր Տեր Վիլիկի ուսին: Այդ օր Բանջարանոցում բարձր ծիծաղի ձայներ էին լսել… Առավոտյան ես ու հայրս չզարթնեցինք…"
    ]
  },
  {
    "id": 18,
    "title": "Հայրութեան ժամանակը",
    "author": "Քրիստիան Բատիկեան",
    "image": "/covers/aram_patchyan.png",
    "story": [
      "Հօրմէս հազուադէպ հեռաձայն կը ստանամ, բայց երբ ստանամ, գիտեմ թէ նորէն «քաք մը կերած եմ»: Կը հեռաձայնէ միայն այն ատեն, երբ ընտանիքիս կամ ազգականներուս համար –կամ կարծիքով- տհաճ բան մը ըրած ըլլամ: Կը հեռաձայնէ եւ կը սկսի տարբեր նիւթի մը մասին խօսիլ. երբեք խնդրոյ բուն առարկային չ՚անդրադառնար. պարզապէս որպիսութիւնս կը հարցնէ -«գործերդ լա՞ւ են, ընկերուհի ունի՞ս…»- յետոյ կը մարէ հեռաձայնը: Ինք գիտէ, որ ես հասկցայ, թէ իրականին մէջ ինչու համար հեռաձայնած էր. կը կարծէ, թէ կը բաւէ այդքանը:",
      "Չեմ գիտեր, թէ ինչու համար սա տարօրինակ ձեւն ընտրած է իր դժգոհութիւնը կամ անհամաձայնութիւնը յայտնելու համար, բայց միշտ անանկ էր, որչափ որ կը յիշեմ զինք: Այն ժամանակները, երբ մեր ընտանիքը տակաւին նոյն յարկին տակ կ՚ապրէր, հայրս միշտ զբաղած էր. ընտանիքը մեծ էր, ինք՝ մինակ, պիտի հասնէր ամէնուն. տունի ծախք, եղբայրներէն ոչինչով ետ մնալու մտասեւեռում: Հետեւաբար, շատ ժամանակ չէր մնար երախաներուն համար: Արդէն չէր ալ խօսեր մեզի հետ:",
      "– Զաւէ՛ն, տղուդ հետ պիտի լրջօրէն խօսիս, հասկցնես որ իր վարքը խելքի պառկելիք բան չէ, ես ա՛լ չեմ կրնար այդ տղուն հետ, – կ՚ըսէր մայրս ծնողական հերթական հաւաքէն վերադառնալուն պէս, ուր, վստահաբար, դպրոցական «քաջագործութիւն»ներս յիշած էին նորէն:",
      "Հայրս այդ վայրկեանին ոչինչ կ՚ըսէր. ամէն բան կախեալ էր երեկոյէն. եթէ երեկոյեան բան չըսէր, ուրեմն զանցանքս շատ լուրջ չէր գտած: Բայց կ՚ըլլար որ յանկարծ մօտենար եւ «եկուր քովս, խօսելիք կայ» ըսէր: Կ՚երթայի քովը գլխահակ:",
      "– Ըսէ նայիմ, դասերդ ի՞նչպէս կը քալեն, – կը հարցնէր, յետոյ ուրիշ հարցումներ ալ կ՚ընէր, երբեք բուն նիւթին մասին չխօսելով սակայն: Ձայնը սովորական էր միշտ, բայց նայուածքին հիասթափութիւնը գոց կը կարդայի:",
      "Սա հիասթափութի՜ւնը: Մանկութեանս եւ պատանութեանս շրջանին ամէնէն սարսափելի բանն էր ինծի համար. հիասթափել հօրս: Կ՚երեւի պատճառն այն էր, որ հայրս իտէալական մէկն ըլլալ կը կարծէի: Մանաւանդ մանկութեանս հօրս սակաւախօսութիւնը եւ պաղարիւնութիւնը կը վերագրէի խորհրդաւոր գործի մը, որ գաղտնապահութիւն կը պահանջէր: Յետոյ գիտցայ, որ պարզ վաճառականութիւն էր իր գործը, սակայն չհաւատացի. վաճառականութեամբ կը զբաղէր, վստահաբար, ուրիշ, աւելի՛ կարեւոր բան մը քօղարկելու համար: Հակառակ պարագային, ինչի՛ն պէտք էր այդ խստաբարոյ քաղաքավար կեցուածքը, ազնուական դիմագիծը եւ աթլէթիք կազմուածքը … Այդ կազմուա՜ծքը: Ո՜րչափ մեծ յուսախաբութիւն կ՚ապրէի ամէն օր, երբ հայելիին մէջ կը դիտէի վտիտ մարմինս եւ հասարակ դէմքս՝ պսակուած Թօլքինեան էլֆերուն վայել ականջներով: Մանկութեանս ունէի ամենակարող յոյս մը՝ օր մը չէ օր մը հօրս նմանելու, սակայն տարիներու հոլովոյթին մէջ հասկցայ, որ անկարելի երազ մըն է. կազմուածքս միշտ վտիտ մնաց, ականջներուս սրութիւնը չհարթուեցաւ: Հակառակին պէս եղբայրներս օրէ օր կ՚աղուորնային:",
      "Իսկ ես սկսայ խուսափիլ հօրս աչքին երեւնալէ: Կ՚երեւակայէի այն յուսախաբութիւնը, որ հայրս պիտի զգար ամէն օր զիս տեսնելով: Գիշերներ կ՚ըլլային, որ կ՚արթննայի քրտինքներու մէջ մէ՛ն միակ մտքով՝ կրնա՞յ ըլլալ, որ ես հոգեզաւակ եմ:",
      "Հաւանաբար 14-15 տարեկանիս էր, որ վերջնականապէս հասկցայ՝ հօրս եւ իմ միջեւ անյաղթահարելի տարածութիւն մը կայ: Կը մնար համակերպիլ այդ գաղափարին հետ եւ ընդունիլ նոր մը՝ սէրսէրի* պիտի ըլլամ:",
      "Արդէն էութեամբս անանկ էի. մանկութենէս սկսեալ շատ մեծ դժուարութեամբ կը զսպէի մէջս օրէ օր զօրացող չարութիւններու ծարաւը: Ճշմարտութեան հանդէպ մեղք գործած պիտի ըլլամ, եթէ ըսեմ, թէ անկէ առաջ չարութիւններ չէի ըներ. կ՚ընէի, բայց միշտ կը ջանայի մեղմացուցիչ պարագաներ գտնել սա կամ նա արարքիս, գոնէ ինքզինքս խղճիս առջեւ արդարացնելու համար: Գիտակցելէ վերջ, որ երբեք պիտի չկարենամ հօրս հասնիլ, ալ վազ անցայ: Այլեւս չէի բռնանար էութեանս, ուզածս կ՚ընէի եւ կը հպարտանայի ալ. մէկ խօսքով, սէրսէրի ըլլալս ընդունեցի:",
      "Հայրս երբեք բացէ ի բաց չըսաւ, թէ դժգոհ է ինձմէ, պարզապէս սկսաւ աւելի յաճախակի հարցումներ ընել առօրեայիս մասին, եւ ատենէ մը վերջ, կ՚երեւի թէ յոյսը վերջնականապէս կորսնցուցած, այլեւս դադրեցաւ բան մը ըսելէ:",
      "Մեծ մամաս անգամ մը ըսած էր. եթէ լաւ մարդ ես, պիտի շատ լաւն ըլլաս, իսկ եթէ գէշ մարդ ես՝ «պիտի քաքէն գէշ ըլլաս». միջակութիւն երբեք չըլլաս: Եւ քանի որ սէրսէրի էի, ուրեմն պիտի «քաքէն» սէրսէրի ըլլայի:",
      "Ըսեմ որ սէրսէրիները երբեք մինակ չեն ըլլար: Եթէ ինքզինքիդ յարգող սէրսէրի մըն ես, ուրեմն պիտի քեզիպէսներու խումբի մը անդամը ըլլաս, յուսալով թէ օր մը չէ օր մը, կրնայ ըլլալ, յաջողիս եւ աւազակախումբին պարագլուխը դառնաս:",
      "Աւազակախումբ որ կ՚ըսեմ, շատ երեւելի բան չկարծէք, պարզապէս պարապ տղոց խումբ մըն էր, որ ամբողջ օրը շուկային մերձակայքը կ՚անցընէր աղջիկներու ետեւէն սուլելով կամ պզտիկները ծաղրելով: Շուտով զիս դպրոցէն դուրս դրին չյաճախելուս, իսկ յաճախած ատեն չարութիւններուս համար, եւ այլեւս կարելիութիւն ունեցայ աւելի շատ ժամանակ տրամադրելու ընկերներուս:",
      "Երկու տարի վերջ սակայն հասկցայ, որ երբեք պիտի չկարենամ խումբին պարագլուխն ըլլալ. միակ քրիստոնեան էի խումբին մէջ. լսուա՞ծ բան է որ կեաւուրը խումբ մը թուրք եւ քիւրտ պատանի սէրսէրիներ ղեկավարէ: Անշուշտ այս ամէնը ես չէի, որ հասկցայ, Ահմէտն էր որ օր մը ըսաւ ինծի ասիկա: Այդպէս այդ յոյսս ալ կորսնցուցի:",
      "Արդէն 17 էի, երբ մայրս սկսաւ ակնարկել, թէ ատենն է որ գործ մը գտնելու մասին խորհիմ: Շատ լաւ հասկնալով, որ այդ ակնարկութիւնները շուտով պիտի ամէնօրեայ տաղտկալի քարոզներու վերածուէին, շուտ մը գլուխս ազատելու համար սկսայ խորհիլ ընտանիքէս հեռանալու մասին: Բայց ատ ալ դիւրին բան մը չէր. դրամ պէտք էր, ընտանիքիս օժանդակութեանն ալ չէի կրնար ապաւինել, որովհետեւ հօրս գործերը արդէն երկու տարիէ ի վեր ծուռ կը քալէին: Ամբողջապէս այս մտածումներու մէջ էի երբ 18 տարիս լրացաւ եւ զինուորութեանս շրջանը հասաւ: Մայրս կու լար, հայրս երեք օր սենեակէն չելաւ (հաւանաբար ծանր էր իրեն համար գիտակցիլ, որ ատենօք կրցած էր եղբայրներս կերպով մը ազատիլ բանակէն, բայց կարգը ինծի հասնելուն ոչինչ կրցած էր ընել), իսկ ես զինուորութիւնը տեսակ մը ազատագրումի պէս բան ընդունեցի: Անշուշտ, հոս ալ պիտի յուսախաբ ըլլայի. 15 ամիս վերջ վերադարձայ պարպուած եւ ա՛լ աւելի ներամփոփ, քան եղած էի երբեւէ, եւ թերեւս պատրաստ էի արդէն համակերպիլ այն բանին հետ, որ այլեւս երբեք կեանքիս մէջ բանի մը պիտի չհասնիմ, երբ կաղանդի արձակուրդի համար Պոլիս եկած կրտսեր հօրեղբայրս նոր յոյս մը տուաւ ինծի:",
      "Սա կրտսեր հօրեղբայրս բանով մը չ՚առանձնանար մեր տոհմին մէջ. պարզապէս երիտասարդ ատեն չկարենալով այլեւս դիմանալ եղբայրներու, քոյրերու եւ անթիւ-անհամար հօրաքոյր-մօրաքոյրերու պարտադրուած սիրոյն, նաեւ ըսելով թէ կը գանի այլեւս սա Արեւելքէն՝ Փարիզ փոխադրուած է տարիներ առաջ , եւ, հաւանաբար, հասկնալով ի վերջոյ, որ Արեւելքէ չես փախչիր, սեփական «Արեւելք»ը հիմնած է Ֆրանսայի մէջ՝ արեւելեան անուշեղէններու խանութ մը:",
      "Ուրեմն սա հօրեղբայրս ըսաւ ինծի.",
      "– Ի՞նչ կ՚ընես կոր հոս, ծօ՛, ոչ գործ ունիս, ոչ ալ դպրոց կ՚երթաս. Փարիզ եկուր, քովս գործի կը դնեմ:",
      "Հօրեղբօրս տիկնոջ նայուածքէն հասկցայ, որ ինք շատ չ՚ախորժեր այդ հեռանկարէն, եւ որ ամուսինը կանխաւ չէր խօսած իրեն հետ: Հաւանաբար, կը յուսային, թէ պիտի մերժեմ, սակայն օդին մէջ ըսուած այս առաջարկը միակ բռնուելիք տեղն էր իմ ծանծաղ կեանքիս մէջ: Ապուշ ալ չէի սակայն, շատ լաւ կը հասկնայի, որ պարզապէս ալքոլի ազդեցութեան տակ ըսուած խօսք էր, անոր համար պիտի աւելի խորամանկ ըլլայի: Նոյն օրը հօրս հետ զատէն խօսեցայ, ըսելով թէ հօրեղբայրն ասանկ բան առաջարկած է, եւ ես ալ շատ հաւնած եմ այդ գաղափարը: Յաջորդ օրն արդէն հայրս շնորհակալութիւն կը յայտնէր եղբօրը նման մեծահոգի առաջարկին համար. կ՚երեւի իր համար ալ փրկութեան պէս բան մըն էր ինձմէ ազատիլը: Այսպէս խեղճ հօրեղբայրս ինքզինք ծուղակը ձգեց:",
      "Երբ արձակուրդին շրջանը լրացնելով պիտի մեկնէր արդէն, վերջին յոյսով մը փորձեց շտկել սա անյարմար իրավիճակը.",
      "– Վստա՞հ ես, որ կ՚ուզես ամէն բան այսպէս ձգել եւ կեանքդ ամբողջապէս փոխել:",
      "– Այո՛, – ըսի կտրուկ՝ շիտակ աչքերուն մէջ նայելով:",
      "– Դուն գիտես, – ըսաւ յուսահատ եւ հրաժեշտի ողջոյն տուաւ:",
      "Քանի մը ամիս վերջ կրցայ գործերս կարգադրել, Ֆրանսա մուտքի արտօնագիրը ստացայ, հրաժեշտ առի ընտանիքէս եւ բռնեցի դէպի նոր կեանք տանող ճամբան:",
      "Ինծի ճամբելու համար օդակայան եկած բազմանդամ ընտանիքիս մէջ միայն հայրս լուռ էր:",
      "* * *",
      "Դժուար կու գայ զինուորութիւնը նախկին սէրսէրիի մը համար. լռել եւ կատարել այն ամէնն, ինչ որ կը պահանջեն քեզմէ. ատոր վրայ նաեւ կը բարդուի գիտակցումը քրիստոնեայ, ան ալ՝ հայ ըլլալու. կը ջանաս անկիւն մը քաշուիլ եւ շատ չերեւիլ, ինչ որ ամբողջապէս հակոտնեայ է նախկին կեանքիդ: Ի վերջոյ սէսէրի եղար, որովհետեւ կ՚ուզէիր բան մը ըլլալ: Բայց չ՚ըլլար որ բանակին մէջ անհատականութիւն ըլլաս: Բանակը կը սեղմէ անհատականութիւնները եւ կը շարէ միեւնոյն մակարդակին վրայ, կերպով մը հաւասարեցնելով ամէնը. ով որ ալ ըլլաս, որու տղան որ ալ ըլլաս՝ նոյնն է երազը եւ յոյսը ամէնուն քով՝ համազգեստէն ազատի՜լ: Ամենափրկիչ սպասում մը՝ վերադարձ: Այդ գլխաւոր սպասումէն զատ արձակուրդին գաղափարն է միակը, որ քիչ մը գոյն կու տայ բանակային գորշ օրերուն:",
      "Եւ ուրեմն օր մը ես ալ արձակուրդի եկայ: Մէկու մը բան չէի ըսած, արդէն գիտէի որ ընտանիքիս նիւթական վիճակը շատ լաւ չէ. մասնաւոր ծախք պիտի ընէին, ի՞նչ պէտք կար: Արձակուրդիս մէկ շաբաթն անցաւ ակնթարթի մը պէս. կար եւ չկար, եւ ահաւասիկ վերադարձիս օրն է: Հայրս քովը կը կանչէ. նորէ՞ն բան մը ըրած եմ: Երբ կը մօտենամ քանի մը ծալլուած թղթադրամ կը պարզէ ինծի: Կ՚առնեմ, կը համրեմ. երկու հազար լիրա: Շատ է, վստահաբար մէկէ մը փոխ առած է, երկու տարի է արդէն չ՚աշխատիր:",
      "– Չէ՛, պապա, պէտք չունիմ, – կը փորձեմ վերադարձնել դրամը:",
      "– Ա՜ռ կ՚ըսեմ, – ոճը հրամայական չէ, աւելի շատ՝ աղաչական: Աչքերուն արցունքներ կը տեսնեմ եւ կը ջանամ նայուածքս փախցնել:",
      "Ամէն բան գլխիվայր շրջուեցաւ այդ օրը: Թէեւ այլեւս երբեք չեմ տեսած հօրս այնչափ խղճուկ եւ անպաշտպան, բայց չկրցայ ներել իրեն պատանեկան իտէալս այդպէս անվերադարձ փճացնելու համար: Այլեւս չվերականգնուեցաւ պատկառանքս իր անձին հանդէպ, եւ քիչ առ քիչ սկսայ չարութեամբ լեցուիլ:",
      "Անկէ վերջ միշտ երբ հայրս դէմքին խիստ արտայայտութիւն տուած զիս իր քովը կանչէր, իսկոյն այն պատկերը կու գար. հայրս՝ արցունքոտ աչքերով, եւ իսկոյն կը դադրէի վախնալ սա մարդէն: Տեսակ մը արհամարհանք կը զգայի նոյնիսկ:",
      "Բայց կ՚ըսեն թէ կարօտն ունակ է շրջել ամէն բան: Երեք տարի ամբողջ տունէս հեռու ըլլալով սկսայ տունս կարօտնալու, յետոյ, քիչ առ քիչ՝ ընտանիքիս անդամներուն:",
      "Ըսել թէ Փարիզի մէջ չյաջողեցայ՝ ճշմարտութեան դէմ կ՚ըլլայ: Բարեխղճօրէն աշխատելու սկսայ հօրեղբօրս խանութին մէջ, եւ քիչ առ քիչ հօրեղբայրս եւ իր տիկինը նոյնիսկ սկսան հաւատալ, թէ ճիշդ որոշում ընդունած էին, զիս Ֆրանսա հրաւիրելով: Կը դժուարանամ գործիս շիտակ անուն մը տալ. առտու կանուխ պիտի ելլեմ, խանութը բանամ, անցնիմ վաճառասեղանին ետեւը: Մէկ ժամ վերջ հօրեղբայրս զիս փոխարինելու պիտի գայ, իսկ ես պիտի անցնիմ զանազան գործերու: Ամէն օր տարբեր են անոնք. նոր ապրանք ապսպրել, սակարկել, հասցնել խանութ, տեղաւորել պահեստին մէջ… Մէկ խօսքով՝ գլուխ կը բերէի:",
      "Իրիկունները ընթրիքէն վերջ կ՚ելլէի քիչ մը պտըտելու: Ընկերներ չունէի. արեւելքցիներէ կը խուսափէի արդէն, տեղացիներն ալ իմ պէտքս չունէին: Բայց չէ, չէի դժգոհեր. կեանքս տեսակ մը կանոնաւոր հունի մէջ մտած էր: Կրնայ ըլլալ որ քովէն դիտողի համար շատ ձանձրալի եւ միապաղաղ թուէր այն, բայց ճիշդ ա՛յդ է, որ կը գրաւէր զիս. ոչ մէկ բանի մասին կը մտածէի, առտու գործի կ՚երթայի, իրիկունը պտոյտի կ՚ելլէի, ատեն առ ատեն Համացանցին վրայ աղջիկի մը հետ կը ծանօթանայի, կը հանդիպէինք մէկ գիշերուան համար, յետոյ կը բաժնուէինք: Արդէն աւելին չէի ալ ակնկալեր. կանոնաւոր ֆրանսերէն չեմ գիտեր, անգլերէնս տկար է, գիտցածս միւս լեզուները գիտցող աղջիկներն ալ արդէն մէկ գիշեր քովդ գալու համար նախ պիտի պահանջեն, որ ծնողներուն հետ ծանօթանաս, յետոյ նշանտուք ըլլայ… մէկ խօսքով՝ աւելորդ գլխու ցաւ:",
      "Ինչ որ է, ամէն բան լաւ էր, մինչեւ կէս տարի առաջ Գարլային հանդիպիլս: Ամէն բանին «մեղաւոր»ը դրացի թուրք տղայ մըն էր, ինձմէ ալ քիչ մը պզտիկ, որ յամառօրէն հետս ընկերութիւն ընել կը փորձէր: Այդպէս, Ուրբաթ իրիկուն մը, երբ մասնաւոր ոչինչ ունէի ընելիք, սա տղան կրցաւ համոզել զիս եւ իրարու հետ տանս-քլապ գացինք: Նոյնիսկ չեմ գիտեր, թէ ինչու համաձայնեցայ, կ՚երեւի հետաքրքրութիւնն էր զիս առաջ մղողը. ֆրանսական քլապերու մասին առասպելներ կը պատմեն, իսկ ես տակաւին չէի եղած:",
      "Շիտակը, սպասելիքներս շատ չարդարացան, թէեւ շատ ալ չէի պատկերացներ թէ ճիշդ ի՛նչ կը սպասէի: Սովորական քլապ մըն էր, քիչիկ մը տարբեր Պոլսոյ քլապերէն: Կ՚երեւակայէի թէ հոն աղջիկներն իրենք պիտի մօտենային եւ հետապնդէին զիս: Անշուշտ, կը մօտենային, բայց ոչ ինծի: Մէկ-երկու աղջիկ կարծես թէ հասկցնել տուին, որ դէմ չէին ըլլար, եթէ մօտենայի իրենց, բայց շատ իմ ճաշակովս չէին:",
      "Այդպէս պառին քով անկիւն մը նստած անյայտ անունով գոգթէյլ մը կը խմէի եւ պարողներուն կը նայէի, երբ քովս աղջիկ մը նստեցաւ. վրաս իսկ չնայեցաւ, բայց ես, ինչպէս մեր կողմերը կ՚ըսեն, իսկոյն «զարնուեցայ»: Եթէ բանաստեղծ ըլլայի, թերեւս կարենայի նկարագրել իր արտաքին երեւոյթը, բայց չեմ, եւ պիտի ստիպուիմ ըսել միայն, թէ կերպով մը հասկցայ, որ ասիկա ճիշդ այն արտաքինն էր, որու համար կրնայի եւ մեռնիլ: Եթէ կը խորհիք, թէ սկսայ երեւակայել՝ ինչպէս կը մօտենամ, կը խօսիմ, յետոյ ինքն ալ զիս կը հաւնի, կը սկսինք հանդիպիլ, նշանտուք, ամուսնութիւն, մերձեցում ծովափին լուսնի լոյսի ներքոյ եւայլն, ապա կը սխալիք: Պարզապէս առնանդամս ցաւալիօրէն պրկուեցաւ եւ անասելի տխրութիւն զգացի: Աչքս ինկաւ պառմընին ետին շարուած անթիւ շիշերուն մէջ արտացոլուող կիսադէմիս. ականջներս երբեք այսչափ սուր երեւոյթ չէին ունեցած, որչափ այդօր: Թէեւ վերջին երեք տարիներու ընթացքին Փարիզի մէջ շատ մը էլֆերու սիրահար աղջիկներու հանդիպեցայ, բայց այս մէկը վստահաբար անոնցմէ չէր: Սրահին կիսախաւարին մէջ սկսայ անհարթ դէմքս շոշափել. անյոյս էր ամէն բան: Աղջիկը գլուխը դարձուց եւ ինծի նայեցաւ, թէեւ կանոնաւոր գինով էր, բայց յստակ գծուած արհամարհանք տեսայ ակնարկին մէջ: Տեղէս ելայ եւ կամացուկ դէպի ելքը քալեցի:",
      "Թաղին անկիւնը կեցած կը փորձէի թաքսի որսալ, երբ ետեւէս տարօրինակ ձայներ լսեցի. դարձայ որ աղջիկ մը ծունկի եկած էր շէնքին տկար լուսաւորուած մէկ անկիւնը եւ յայտնի չէր թէ ինչ կ՚ընէր: Քիչ մը տատամսելէն վերջ կամացուկ քալեցի դէպի աղջիկը. ամէն քայլին հետ կը համոզուէի անկարելիին կարելիութեան. պառին մօտ քովս նստած աղջիկն էր: Վնաս չունէր որ ծալլուած կը փսխրտկուէր եւ բնաւ գեղեցիկ տեսարան չէր պարզեր այդ վիճակին մէջ. ասկէ յարմար առիթ պիտի չունենայի երբեւէ: Երբ մօտեցայ, ծնկած սեփական փսխուքին մէջ, կը դողար. գրկեցի եւ կեցուցի:",
      "– Ինչո՞վ կրնամ օգտակար ըլլալ, – ըսի ջանալով կրցածիս չափ յստակ արտաբերել ֆրանսերէն բառերը:",
      "– Չէ.. տուն պիտի երթամ…, – ըսաւ ճօճուելէն եւ պիտի իյնար, եթէ շուտ մը չպահէի:",
      "– Ես կ՚ուղեկցիմ, տունդ ո՞ւր է, – ըսի եւ առանց պատասխան առնելու անցնող թաքսիի մը սուլեցի. կեցաւ:",
      "Օթոյի բաց պատուհանէն եկող թարմ օդը քիչ մը սթափեցուց աղջիկը եւ կրցաւ տան հասցէն ըսել վարորդին: Ամբողջ ճամբան լռեց, ակնարկն անյայտ կէտի մը յառած, իսկ ես չյամարձակեցայ լռութիւնը խախտելու: Երբ իրենց շէնքին առջեւ կեցանք, քիչ թէ շատ արդէն վերագտած էր ինքնատիրապետումը:",
      "– Շատ շնորհակալ եմ, – ըսաւ եւ ելաւ թաքսիէն, յետոյ ետ դարձաւ եւ նոյնիսկ ժպտիլ փորձեց: Լուռ հետեւեցայ շէնքին շքամուտքէն ներս մտնելուն, յետոյ վարորդին հօրեղբօրս տունին հասցէն տուի:",
      "Տուն հասնելուն պէս սենեակս անցայ, թաղուեցայ վերմակներուն տակ եւ ջանացի մոռնալ ամէն բան, պարզապէս մտածումներէս դուրս վռնտել աղջիկը: Ատկէ առաջ ալ եղած էր որ աղջիկ մը հաւնիմ, բայց այսպէս ցաւալի զգացումներ չէի յիշեր:",
      "Միշտ ամչցած եմ սիրոյ գաղափարէն: 11-12 տարու մանչ մըն էի տակաւին, երբ աւագ եղբայրս առաջին անգամ իր ընկերուհին բերաւ մեր տուն ընթրիքի: Երեկոյեան, երբ մօրս կ՚օգնէի լուացուած պնակները չորցնելու, մայրս, որ շատ խանդավառ էր այդ օր, ինծի դարձաւ.",
      "– Դուն ալ անանկ անուշիկ աղջիկ մը պիտի գտնես:",
      "– Հարկա՜ւ, – ըսի:",
      "– Հիմա մէկը կա՞յ, որ կը հաւնիս, – հարցուց:",
      "Տակաւին աղջիկներու վրայ խորհելու չէի սկսած, բայց մօրս յուսախաբ չընելու համար սկսայ յիշողութիւնս պրպտել եւ գիտցածս ամէնէն գեղեցիկ աղջկան անունը տուի: Գայիանէն մեր դրացին էր եւ այն ատեն արդէն հասած աղջիկ մը ըլլալու էր: Փոխարէն հիացումի եւ դրուատանքի խօսքերու, մայրս խնդալու սկսաւ: Չդադրող խնդուքի ձայնին շուտով մերիններն ալ աճապարեցին խոհանոց, եւ մայրս ծիծաղի ընդմէջէն ամէնուն պատմեց իմ «գաղտնի սիրոյ»ս մասին: Համատարած ծաղրի եւ խնդուքի մէջ կը ջանայի հասկնալ, թէ ի՞նչ սխալ բան ըսած եմ: Սա ծա՜ղրը, որ ամիսներ տեւեց: Բանը հասաւ հոն, որ մայրս նոյնիսկ Գայիանէին պատմեց: Շաբաթներ ամբողջ գաղտուկ տունէն կ՚ելլէի կամ կը դառնայի աղջկան ալ ծաղրալի նայուածքին չհանդիպելու համար: Հաւանաբար այն ատեն էր, որ «ուխտ ըրի» երբեք չսիրահարիլ, որովհետեւ եթէ սիրահարէի, պիտի, ինչպէս կարգն է, աղջիկը բերէի ծնողներուս հետ ծանօթացնելու, եւ… նորէն ծաղրի առարկայ պիտի դառնայի: Չէի դիմանար, գետնին տակը կ՚անցնէի: Անշուշտ, չկրցայ բնաւ չսիրահարիլ, բայց գրեթէ միշտ խուսափեցայ աղջիկներուն ներկայութենէ: Գուցէ ծաղրուելու այն մանկական վախն էր պատճառը, գուցէ անշուք արտաքինս, որ միշտ պատրանաթափ կ՚ընէր զիս, չեմ գիտեր, բայց նոյնիսկ սէրսէրիի կարգավիճակս չկրցաւ բաւական համարձակութիւն տալ ինծի:",
      "Հիմա ծաղրուելու մանկական վախն այլեւս չէր հետապնդեր զիս, բայց… Նորէն արտաքինիս մասին պիտի խօսիմ: Ի՞նչպէս պիտի յուսամ, թէ այդ աղջիկը կրնայ ուշադրութիւն դարձնել ինծի:",
      "Բայց յաջորդ օրը նորէն այդ քլապը գացի: Թէ ճիշդ ի՞նչ կը յուսայի՝ չեմ կրնար ըսել: Աղջիկը կրնար նոյնիսկ չյիշել զիս, այնչափ որ գինով էր անցեալ օրը: Եթէ յիշէր իսկ, վստահաբար հաճելի յիշատակներ չէին, որ պիտի արթնցնէի: Բայց աղջիկը չկար:",
      "Զինք անգամ մըն ալ տեսնելը, գոնէ հեռուէն, մտասեւեռումի պէս բան մը դարձաւ ինծի համար: Հասցէն գիտէի. եթէ կիրակի օրն ալ քլապ չգար, պիտի երթայի եւ իր բնակած շէնքին բոլորտիքը այնչափ դառնայի, մինչեւ ելլէր եւ… եւ ի՞նչ: Ահաւասիկ հարցում մը, որուն պատասխանել կը խուսափէի, որովհետեւ պատասխան չունէի:",
      "Բայց կիրակի հոն էր: Մինակ չէր, աղջկայ մը հետ էր: Այս անգամ աւելի գեղեցիկ գտայ զինք, քան առաջին հանդիպումին: Մութ անկիւն մը նստած լուռ կը հետեւէի շարժումներուն: Ի՞նչ գործ ունիս հոս, ո՞վ է սա աղջիկը, նոյնիսկ չես ճանչնար, ի՞նչ կ՚ուզես կոր իրմէ, ի՞նչ կը սպասես… Չէ, պիտի մօտենամ, մօտենամ  եւ բարեւեմ, որպիսութիւնը հարցնեմ… Ո՜րչափ ալ անուշիկ կը ժպտի… այն աղջկան…: Յետոյ աւելի հակեցաւ, եւ աղջիկներուն շուրթերը ձուլուեցան մէջս ամէն բան տակնիվրայ ընող համբոյրի մը համար:",
      "Աննկատ հեռանալու համար տեղէս կ՚ելլեմ եւ դէպի դուռը կ՚ուղղուիմ, սակայն ակնթարթի մը մէջ միտքս կը փոխեմ եւ վստահ քայլերով աղջիկներուն կը մօտենամ: Սկիզբը զարմացած ինծի կը նային, յետոյ իմ ճանչուորիս դէմքը կը լուսաւորուի:",
      "– Օ՜, բարեւ, – կ՚ըսէ, յետոյ ընկերուհիին կը դառնայ, – սա տղան էր, որ ինծի տուն հասցուց առջի օրը: Ծանօթացէ՛ք, Լիքա եւ…ըըը…",
      "– Գրիգոր, – կ՚ըսեմ:",
      "– Եկուր մեզի, Գիրի-գոր…",
      "– Գրի՛գոր… քու անունդ չըսիր:",
      "– Ա՜հ, կը կարծէի թէ ըսած եմ այն օրը. Գարլա…",
      "Երկօրեայ երազներուս անանուն աղջիկն ուրեմն Գարլա կը կոչուէր: Նստած եմ հետերնին բաւական ջերմ մթնոլորտի մը մէջ: Երկուքն ալ բարեկամաբար տրամադրուած են, հարցումներ կ՚ընեն. ուրկէ՞ ես, ի՞նչ կ՚ընես հոս… Սկիզբը քրտինքներու մէջ կը ջանամ ճիշդ արտաբերել ֆրանսերէն բառերը, յետոյ, գարեջուրի երրորդ շիշէն ետք, այլեւս լեզուս կը բացուի, ինչպէս կ՚ըսեն մեր կողմերը: Հաւանաբար ալքոլին հետ արիւնիս մէջ մտած համարձակութիւն մը յանկարծ կը ստիպէ ըսելու.",
      "– Գիտե՞ս, առաջին աղջիկն ես կեանքիս մէջ, որ հաւնած եւ պարզապէս մօտեցած եմ, ան ալ՝ լէսպիան ես…",
      "Կ՚ըսեմ եւ յանկարծ խնդալու կը սկսիմ: Աղջիկները երկվայրկեան մը միայն կը շուարին, յետոյ ինծի կը միանան:",
      "Երեքս ալ գինով ենք եւ ուրախ:",
      "***",
      "Այսպէս ծայր առաւ մեր անքակտելի բարեկամութիւնը, իսկ միւս կողմէ՝ անվերջանալի ընդհարումներս հօրեղբօրս եւ իր տիկնոջ հետ: Երեք տարուան բարեխիղճ աշխատանքս եւ վարածս համեստ կեանքը չբաւեցին հօրեղբօրս աչքին մեղմելու համար «զանցանքներս»: Իսկ այդ զանցանքներս կ՚երեւի իրաւ մեծ են. նախ Գարլայի եւ Լիքայի հետ մեր երրեակ միութիւնը աւելի կէսգիշերային կեանքը կը նախընտրէ. ամէն օր տարբեր քլապեր կը յաճախենք, տուն դառնալով լուսադէմին մօտ միայն: Երբեմն այդչափ ուշ հօրեղբօրս տուն չդառնալու համար աղջիկներուն բնակարանը կը պառկիմ բազմոցին վրայ: Անշուշտ առտու կանուխ ելլելն ու գործատեղի երթալն արդէն յաճախ անկարելի բան մը կը դառնայ:",
      "Հօրեղբօրս գայթակղութիւնը երթալէն կը մեծնար եւ օր մը ինք, կամ կինը, հեռաձայնեցին եւ ամէն բան պատմեցին ծնողքիս:",
      "Դժուար չէ հասկնալ, որ անկէ ետք ամէն օր ջղացնցային հեռաձայններ կը ստանամ մօրմէս, եղբայրներէս, որ կը խրատեն խելքս ժողվել, հօրեղբօրս հանդէպ այդչափ ապերախտ չըլլալ եւայլն: Ատենէ ատեն նաեւ հօրմէս հեռաձայն կը ստանամ: Ոչինչ փոխուած է հօրս ոճէն. հարցումներ կ՚ընէ՝ լա՞ւ եմ մը, գործերս ի՞նչպէս են: Երբեք չ՚ըսեր թէ ճիշդ ի՛նչն է պատճառը իր հեռաձայնին:",
      "Իսկ իմ եւ աղջիկներուն բարեկամութիւնը երթալէն աւելի կը ջերմանայ: Ինչպէս վայել է բարեխիղճ արեւելքցիի մը, անոնց կ՚ընկերակցիմ ամէնուր. չըլլայ որ մէկը նեղացնէ: Իրենք ալ ատենէ մը ի վեր ինծի իբրեւ եղբօր սկսած են վերաբերիլ: Անշուշտ համակերպած եմ, որ Գարլան Լիքային կը սիրէ, բայց ատեններ կ՚ըլլան, որ տակաւին կ՚անդրադառնամ երանութեամբ մը Գարլային գաղտուկ հետեւելուս: Երբեմն սեռային երազներ ալ կ՚ունենամ, բայց կրցած եմ համակերպիլ նաեւ այդ գաղափարին. անյուսօրէն կը սիրեմ Գարլան, բայց ակռաներովս իսկ պիտի պաշտպանեմ այս երկուքին սէրը: Աղջիկները ոչինչ գիտեն այս ամէնուն մասին եւ տարօրինակօրէն իմ ներկայութիւնս կը փնտռեն: Ատենէ մը ի վեր նաեւ կիրակիներս սկսած եմ անոնց հետ անցնել, ինչ որ բնականաբար հօրեղբօրս սրտով չէ:",
      "Օր մը հօրեղբօրս հետ հաշտուելու համար աղջիկներուն առի եւ հետս իր խանութ տարի: Կը յուսայի, թէ տեսնելով ինչ հաճելի մարդոց հետ ժամանակս կ՚անցնեմ հօրեղբայրս պիտի մեղմէր իր զայրոյթը: Սակայն ակռաներուն մէջէն նետուած «ի՞նչ գործ ունիս սա բոզերուն հետ» մը ա՛լ աւելի խորացուց մեր գժտութիւնը եւ արդէն խորհելու սկսայ, որ ժամանակն է հօրեղբօրս տունէն ելլելու:",
      "Սակայն ո՞ւր երթամ: Եթէ տունէն ելլեմ, ուրեմն գործն ալ պիտի ձգեմ, իսկ շուտ մը նոր գործ գտնելու շատ յոյս չունիմ. Ֆրանսա այսչափ գործազուրկներ կան, չեմ կարծեր թէ ամէնը կեցած զիս կը սպասեն: Գարլան առաջարկեց որ ժամանակաւորապէս իրենց փոխադրուիմ, սակայն չուզեցի. արդէն ամէն օր իրարու հետ ենք, կը վախնամ ձանձրացնել զիրենք, իսկ այս բարեկամութիւնը տարօրինակօրէն միակ բանն է հիմա, որ ինծի համար արժէք ունի:",
      "Ճիշդ այս մտահոգութիւններու մէջ կը տապլտկէի, երբ ասկէ շաբաթ մը առաջ Գարլան հեռաձայնեց եւ ըսաւ թէ հետս լուրջ խօսելիք ունի եղեր: Երբ սովորական կատակներս սկսայ ընել, յանկարծ անդրադարձայ թէ աղջիկը շատ լարուած է եւ չի խնդար: Վախցայ: Շատ վախցայ: Վստահաբար ա՛լ զզուեր են ինձմէ: Ժամադրած տեղն ալ արդէն մտահոգութիւններու նոր դուռ կը բանար. քաղաքին համբաւաւոր ճաշարաններէ մէկը: Ասանկ տեղեր կամ ամուսնութեան առաջարկ կ՚ընեն, կամ կ՚ըսեն թէ քեզմէ երախայ կը սպասեն, կամ ալ կը բաժնուին: Առաջին երկուքին անկարելի ըլլալուն միայն երրորդը կը մնար:",
      "Դժուարաւ տեղին պատշաճող հագուստ մը կը գտնեմ եւ նշուած ժամուն հոն կ՚երթամ: Ներս կը մտնեմ որ աղջիկներն արդէն նստած են: Անոնց տեսնելով քիչիկ մը կը թեթեւնամ. թէեւ քիչ մը լարուած կ՚երեւին, բայց սովորական ջերմութեամբ կը բարեւեն: Առաջին անգամ կը տեսնեմ զանոնք դասական հագուածքի մէջ. Գարլան ըսես Ուոլթ Տիզնիի գծանկարուած իշխանուհիներէ մէկն ըլլայ: Ասանկ աղջիկ մը եթէ մօրս հետ ծանօթացնէի, ուզէր ալ չէր կրնար ծաղրել…",
      "– Գիրի-գոր, – կ’ըսէ Գարլա սեղանին վրայ պնակները դասաւորող սպասեակի ներկայութեամբ պարտադրուած տեւական լռութենէ մը վերջ, զիս իմ մտքերէս կտրելով, – գիտես, որ ես եւ Լիքան արդէն երկու տարի է միասին կ՚ապրինք: Կը խորհիմ թէ բաւական ժամանակ անցած է յառաջ քալելու համար… իսկ այդ առաջը… այսինքն միւս քայլը…է-է…մէկ խօսքով կը կարծենք, թէ… պատրաստ ենք ծնողք դառնալու…",
      "Ապուշ նայուածքէս հասկնալով, որ ունակ չեմ բան մը ըսելու, Գարլա կը շարունակէ.",
      "– Ասիկա մտածուած եւ ապրուած որոշում մըն է եւ ոչ վայրկեանական ներշնչում: Երկուքս ալ հասուն ենք ու պատրաստ այդ քայլին… բայց հոգեզաւակ չենք ուզեր. որոշած ենք, որ ե՛ս պիտի ծնիմ մեր զաւակը… Սակայն չենք ուզեր սփէրմի պանք դիմել, իսկ դուն… մեր ամէնէն մտերիմ մարդն ըլլալով… ի՞նչ կը խորհիս…",
      "– Հէ՞…",
      "– Մեր զաւակին հայրը կ՚ըլլա՞ս… կենսաբանական հայրը, – կ՚ըսէ յանկարծ Լիքա, ապուշութենէս յուսահատ:",
      "– Այսինքն, – կ՚ըսեմ շուարած, – պիտի պառկի՞մ հետերնիդ…չէ միայն մէկուդ հետ…",
      "– Չէ, ապուշ, – կ՚ըսէ Գարլա խնդալէն, – միայն սերմիդ պէտք ունինք: Ե՞ւ, ինչ կը խորհի՞ս:",
      "Սա ապուշ փողկապը կապած չըլլայի. կը խեղդուիմ: Աղջիկներն ալ սպասողական նայուածքնին ինծի յառած են: Կռնակէս քրտինք կը ծորի:",
      "– Կրնա՞մ բաղնիք երթալ, – կ՚ըսեմ կմկմալէն:",
      "– Անշուշտ, մի՛ աճապարեր, – կ՚ըսէ Գարլա, – եթէ մտածելու պէտք ունիս, մտածէ որչափ որ պէտք է:",
      "Ոչինչ պատասխանելով դէպի բաղնիք կը քալեմ:",
      "Հայր ըլլալ… երբեք չեմ խորհած ասոր մասին: Նախկին սէրսէրին կրնա՞յ հայր ըլլալ…",
      "Փողկապիս կապը կը թուլցնեմ, պաղ ջուրով երեսս կը լուանամ, յետոյ հայելիին մէջ շուարած նայուածքս կը բռնեմ: Կալաթայի շուկայի նախկին սէրսէրին՝ կեցած Փարիզի ամէնէն համբաւաւոր ճաշարաններէ մէկու մը բաղնիքին մէջ: Անզգալաբար խնդալու կը սկսիմ: Յետոյ կտրուկ կը կենամ. դէմքս հայելիին կը մօտեցնեմ եւ ուշադրութեամբ մը ինզինքս ուսումնասիրելու կը սկսիմ, այնպէս, ինչպէս տարիներ առաջ Գուրթուլուշի մեր յարկաբաժնին մէջ: Իրաւունք ունի՞մ սա անշուք դիմագիծս իբրեւ ժառանգութիւն անմեղ երախայի մը թողուլ… Չէ, իմ տգեղութիւնս Գարլային գեղեցկութենէ զօրաւոր չի կրնար ըլլալ: Այդ երախան,վստահաբար, պիտի Գարլային գեղեցկութիւնը ժառանգէ: Փարիզի ամէնէն գեղեցիկ տղան կամ աղջիկը պիտի ըլլայ, եւ օր մըն ալ անոր ձեռքը բռնած մեր տուն պիտի երթամ. Պոլի՛ս: Մայրս դուռը պիտի բանայ որ ես կեցած եմ հրաշք պզտիկի մը հետ: Պիտի շուարի, քանի որ լուր չեմ տուած գալուս մասին: «Թոռնիկդ է», – պիտի ըսեմ, իսկ մայրս աչքերուն պիտի չհաւատայ: Յետոյ պիտի ներս մտնենք, ուր հայրս պիտի գտնենք: Արդէն ծերութեան սեմին մօտեցող հայրս հոն պիտի հասկնայ, որ ես այնչափ անյոյս մէկը չէի, որ իր գեղեցկութիւնն ու ազնիւ նկարագիրը պարզապէս ննջած էին իմ մէջս տեղ մը, յետոյ կրկնակի ուժգնութեամբ սա մանուկին մէջ արթննալու համար: Հայրս ոչինչ պիտի ըսէ, բայց նայուածքով ինձմէ ներողութիւն պիտի խնդրէ այսչափ տարիներ ինծի չվստահելու եւ վրաս կասկածելու համար…",
      "Պիտի վերադառնամ ալ. աղջիկներուն շատ սպասցուցի:",
      "– Համաձայն եմ, – կ՚ըսեմ իսկոյն, չձգելով որ անոնք նոյնիսկ շունչ առնեն, – բայց պայման մը ունիմ…",
      "Իրարու կը նային, յետոյ սպասողական նայուածքնին ինծի կ՚ուղղեն:",
      "– Համաձայն չեմ միայն կենսաբանական հայր ըլլալ. կ՚ուզեմ որ զաւակս ճանչնայ զիս, կ՚ուզեմ մասնակցիլ իր կեանքին, – կը կենամ, բայց աղջիկները լուռ են: – Դուք կը ճանչնաք զիս եւ գիտէք, որ իմ յարաբերութիւններս զաւկիս հետ ձեզ բնաւ պիտի չխանգարեն. գիտէք նրբանկատութիւնս, – կ՚աւելցնեմ յուսահատ շեշտով մը:",
      "Քանի մը երկվայրկեան լռութիւն կը տիրէ: Ճաշարանին պզտիկ նուագախումբը շատ հին վալս մը կը նուագէ:",
      "– Կը կարծեմ, որ ամէն բան օքէյ է, – կ՚ըսէ Գարլա երկար լռութենէ մը վերջ, – անձնապէս ես դէմ չեմ, եթէ անանկ ըլլայ, արդէն օտար չես մեզի:",
      "– Վստահ եմ, որ հիանալի հայր կ՚ըլլաս, – կ՚ըսէ Լիքա կամացուկ եւ կը ժպտի:",
      "Երեքս ալ յուզուած ենք: Սպասեակէն գինի կ՚ապսպրենք: Յանկարծ արեւելքցիութիւնս կը բռնէ:",
      "– Բան մըն ալ կայ. պայման մըն ալ ունիմ…աւելի ճիշդ՝ երկուքը, – կ՚ըսեմ:",
      "– Ըսէ՛, – Գարլա քիչ մը կը լարուի:",
      "– Զաւկիս հայու անուն պիտի տանք եւ հայկական դպրոց պիտի դնենք, – կ՚ըսեմ մէկ շունչով:",
      "Զարմացած իրարու կը նային, յետոյ ուսերնին կը թօթուեն:",
      "– Լաւ, թող ըսածիդ պէս ըլլայ, – կ՚ըսէ Լիքա, – ձեր անուններն անուշիկ են, իսկ սեփական արմատները ճանչնալու մէջ գէշ բան չկայ:",
      "Այսպէս որոշեցի հայր ըլլալ:",
      "***",
      "Չեմ յիշեր, թէ քանի տարեկան էի, երբ բացայայտեցի գիջութեան հաճոյքը: Բայց յստակ կը յիշեմ պարագաները: Համադասարանցի ընկերոջ մը տուն հիւր գացեր էի: Վարդան էր կարծեմ անունը: Ուրեմն սա Վարդանն ըսաւ, թէ եղբայրը պահարանին մէջ porn երիզ մը կը պահէ: Մինակ էինք տունը, երիզը դրաւ գործիքին մէջ եւ առաջին անգամն ըլլալով հեռատեսիլի պաստառին վրայ տեսայ բաներ, որոնց մասին չէի իսկ մտածած:",
      "Երեկոյեան մեր տունի բաղնիքին մէջ փակուած փորձեցի կրկնել գիջութեան նոյն վարժանքը, ինչ տեսած էի ֆիլմին մէջ: Ըսել թէ հաճելի էր, չեմ կրնար. քիչ մը անսովոր զգացումներ էին: Յետոյ ատեն առ ատեն կը կրկնէի, մինչեւ օր մը յանկարծ հասայ սերմի ժայթքումի: Երեք օր ամբողջ կարծեցի, թէ սխալ բան մը ընելու հետեւանքով հիւանդութիւն մը ձեռք բերած եմ, մինչեւ, այլեւս յուսահատ, Վարդանին պատմեցի մտահոգութիւններս: Վարդան, որ աւելի փորձառու էր այդ հողին վրայ, ըսաւ թէ ճիշդ անանկ պիտի ըլլար, որ վախնալիք ոչինչ ունէի: Հանդարտեցայ: Բայց արդէն մէյ մը որ հաճոյքին համն առեր էի, այլեւս չէի կրնար կենալ: Կ՚ըլլար, որ օրուան մէջ երկու, նոյնիսկ երեք անգամ փակուէի բաղնիքին մէջ: Անշուշտ, մայրս պիտի կասկածէր: Անշուշտ, օր մը չէ օր մը պիտի մոռնայի բաղնիքին դուռը կղպել եւ մայրս ետեւէս բաղնիք մտնելով պիտի տեսնէր զիս յանցանք գործելու պահուն: Սովորական պատմութիւն մը:",
      "Թերեւս կեանքին մէջ միակ անգամն ըլլալով հայրս որոշեց բուն նիւթին մասին խօսիլ.",
      "– Երբ… է-է… բանդ… կը կենայ… ի՞նչ կ՚ընես կոր, – ըսաւ կմկմալէն:",
      "Անշուշտ, բառ մ՚իսկ չկրցայ հանել մէջէս. ամօթէն պիտի մեռնէի ճիշդ այդ վայրկեանին, կը կարծէի, աւելի ճիշդ՝ կ՚երազէի:",
      "– Այլեւս չընես, – ըսաւ առանց աչքերուս մէջ նայելու: Այսչափ:",
      "Անկէ վերջ գիջութեամբ զբաղիլը միշտ տեսակ մը մեղսագործութիւն եղած է ինծի համար: Նոյնիսկ հիմա, հիւանդանոցի յատուկ սենեակին մէջ, Գարլայի եւ Լիքայի համար սերմ արտադրելու ատեն, չեմ կրնար ազատուիլ այն մտասեւեռումէն, թէ հիմա մայրս պիտի ներս մտնէ:",
      "Բայց վերջապէս կը յաջողիմ գործս ընելու: Ճակտիս քրտինքը կը սրբեմ թուղթէ անձեռոցով եւ սերմով լեցուած սրուակը ձեռքիս դուրս կ՚ելլեմ սենեակէն:",
      "Հիւանդանոցէն կ՚ելլեմ եւ կը սկսիմ աննպատակ պտըտիլ: Այս տարի Փարիզը քիչ մը աւելի պաղ է նոյեմբերի համար, բայց հաճելի կու գայ սա պաղը գերլարուած ուղեղիս: Դէմքս հովուն կու տամ, ջանալով մոռնալ, որ գիջութեան ատեն Գարլան կը պատկերացնէի:",
      "Մէկ շաբաթ է որ հօրեղբօրս տուն չեմ գացած: Աղջիկներուն քովը կը մնամ: Մէկ շաբաթ է, որ Պոլիսէն անդադար հեռաձայններ կը ստանամ: Չեմ պատասխաներ:",
      "Այն օրը ճաշարանէն ելլելէ վերջ մօրս հեռաձայնեցի.",
      "– Մամա, երկու մտերիմ ընկերուհիներս, որ լէսպիան են, որոշած են զաւակ ունենալ, եւ ես իրենց զաւկին հայրը պիտի ըլլամ: Հայրութիւնս ալ պիտի ընդունիմ. ամէն բան օրինաւոր պիտի ըլլայ:",
      "Ըսի եւ հեռաձայնը գոցեցի:",
      "Չեմ գիտեր, մայրս ուղեղի կաթուա՞ծ ստացաւ թէ միայն էնֆարքթիւս, բայց այդ վայրկեանէն սկսեալ հեռաձայնս չի լռեր: Վերջը, ա՛լ զզուած, անձայն ռէժիմի փոխադրեցի:",
      "Թերեւս եթէ հայրս հեռաձայնէր, պատասխանէի: Բայց հօրմէս հեռաձայն չստացայ:",
      "***",
      "Բժիշկն ըսաւ որ սերմս աւրուած էր: Սկիզբը լաւ չհասկցայ, «պիտի կրկնե՞մ», ըսի, բայց բժիշկն ըսաւ թէ ես ամուլ եմ, անպտուղ: Ըսաւ թէ պատճառը հասկնալու համար պէտք է զանազան քննութիւններէ անցնիմ, նորէն բաներ մը ըսաւ, որ չեմ յիշեր:",
      "Նաեւ չեմ յիշեր, թէ ինչպէս հասայ Թրոքատերոյի մէթրոյի կայանը: Ուշքի եկայ որ կեցած հեռացող կառաշարին կը նայիմ: Գրպանի հեռաձայնս անդադար կը զանգէ. Գարլան է: Առանց աճապարելու գործիքն ականջիս կը մօտեցնեմ:",
      "– Գիրի-գո՛ր, ո՞ւր ես: Բժիշկին հետ խօսեցայ… ատիկա բան մը չի նշանակեր, սփէրմի պանք կը դիմենք, դուն նորէն երախային հայրը կ՚ըլլաս, կապ չունի…",
      "– Լաւ, – կ՚ըսեմ անտարբերութեամբ մը եւ հեռաձայնը կը մարեմ:",
      "Ոչինչ կը զգամ: Նորէն կառաշար անցաւ. չելայ: Հեռաձայնս նորէն կը զանգէ. մայրս է: Յանկարծ չարութեամբ մը կը բանամ բջիջայինս:",
      "– Գրիգո՛ր, ո՞ւր կորսուեր ես, ծօ՛, խենդ եղանք…",
      "– Մտահոգուելու պէտք չունիք, ես լաւ եմ: Այն միւս հարցով ալ այլեւս կրնաք չմտահոգուիլ, բժիշկն ըսաւ, թէ սերմս աւրուած է…",
      "– Քա, ի՞նչ կը խօսիս…",
      "– Այդպէ՛ս, անպտուղ եմ: Ապահով եղէք, – կ՚ըսեմ հազարաւոր քիլոմեթրեր անդին հեռաձայնի մօտ կեցած կնոջ պատճառածս ցնցումէն հաճոյք առնելով եւ բջիջայինս կը մարեմ:",
      "Յաջորդ կառաշարը կ՚ելլեմ: Մէկ կայարան անցած եմ միայն, երբ մոպայլս նորէն կը ձայնէ. հայրս է:",
      "– Լա՞ւ ես, – կ՚ըսէ զգուշաւոր ձայն մը:",
      "– Այո, պապա, դո՞ւն, – կ՚ըսեմ քիչ առաջուան չարութիւնս կորսնցուցած:",
      "– Ա..յո… չեմ գիտեր…",
      "Լռութիւն կը տիրէ:",
      "– Գրիգո՛ր…",
      "– Հէ՞..",
      "– Մի՛ մտահոգուիր…",
      "– Չեմ մտահոգուիր…",
      "Նորէն լռութիւն:",
      "– Կարօտցանք, ծօ, ե՞րբ պիտի գաս…",
      "– Կաղանդի արձակուրդին կու գամ:",
      "– Իրա՞ւ: Ծօ, շատոնց պիտի գայիր, չորս տարի կ՚ըլլայ երեսդ չենք տեսած, մենք ալ մարդ ենք…",
      "Ձայնը կը դողայ: Կը ծերանայ այլեւս մարդը, կը խորհիմ:",
      "– Եթէ ըսէիք, թէ կը կարօտնաք, կրնայի անցեալ տարի ալ գալ…",
      "Նորէն լռութիւն կը տիրէ:",
      "– Ուրեմն կու գաս, հա՞, կաղանդին…",
      "– Այո, պապա, կու գամ… կաղանդին…",
      "*Սէրսէրի (թրքերէն) – սրիկայ:"
    ]
  }
]
